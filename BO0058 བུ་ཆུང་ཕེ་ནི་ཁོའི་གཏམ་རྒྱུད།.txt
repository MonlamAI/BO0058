བུ་ཆུང་ཕེ་ནོ་ཁོའི་གཏམ་རྒྱུད།
ཁར་ལོ-ཁོ་ལོ་ཌི་ཡིས་བརྩམས།


ལེའུ་དང་པོ།

བྱིས་པ་ལྟར་དགོད་ཅིང་ངུ་བའི་ཤིང་དུམ་ཞིག
གནའ་སྔ་མོ་ཞིག་ལ། ཤིང་བཟོ་རྒད་པོ་ཞིག་གི་ཚོང་ཁང་ནང་དུ་ཤིང་དུམ་ཞིག་
ཡོད། རྒད་པོ་དེའི་མིང་ལ་ཨན་ཏོ་ནོ་ཟེར་ཡང༌། ཁོའི་སྣ་རྩེ་ནི་རྟག་ཏུ་ཡོངས་སུ་
སྨིན་པའི་ཤིང་འབྲས་སེའུ་དམར་ཞིག་ལྟར་དམར་ཞིང་དྭངས་པས།མི་ཚང་མས་
ཁོ་ལ་སྦྱིན་བདག་སེའུ་དམར་ལགས་ཞེས་འབོད།
སྦྱིན་བདག་སེའུ་དམར་ལགས་ཀྱིས་ཤིང་དུམ་དེ་མཐོང་མ་ཐགངོ་གདོང་ལ་
དགའ་སྤྲོའི་མདངས་རྒྱས་པ་དང་།འདོད་བློ་ཚིམས་པའི་ངང་ལག་ཟུང་ཕན་ཚུན་
འཕུར་འཕུར་བྱེད་ཀྱིན་སྐད་དམའ་མོས་རང་ཉིད་ལ་འདི་ལྟར་སྨྲས།
“ཤིང་དུམ་འདི་དུས་ཚོད་ཏག་ཏག་ལ་ཐོན་བྱུང་། འདིས་ཅོག་ཙེ་ཆུང་ཆུང་
ཞིག་གི་སུག་གེ་བཟོ་ཆོག་ངེས་རེད།”
ཁོས་ལམ་སེང་ཤིང་ཤུན་དང་འཛེར་རྡོ་གཞོག་སྤྱད་ཀྱི་སྟ་རེ་རྣོན་པོ་ཞིག་
བླངས་ནས་ཤིང་དུམ་ལ་གཞུ་གྲབས་བྱེད་དུས། སྐད་ཤིན་ཏུ་ཕྲ་མོ་ཞིག་གིས་ཉམ་
ཆུང་བའི་ངང“ཤུགས་ཆེན་པོས་མ་གཞུ་རོགས་”ཞེས་སྨྲས་པ་ཐོས།
ཁོས་ཞེད་པའི་མིག་ཟུང་ཁང་པའི་ནང་ལོགས་ཡོངས་སུ་བསྐོར་ནས་སྐད་
ཕྲ་མོ་དེ་གང་ནས་ཡོང་བར་བལྟས་རུང་མི་གཅིག་ཀྱང་མཐོང་ཡུལ་དུ་མེད།
ཁོས་རྐུབ་སྟེགས་ཀྱི་འོག་དང༌། རྟག་ཏུ་སྒོ་བརྒྱབས་ནས་བཞག་པའི་ཆག་སྒམ་
ནང༌། དེ་བཞིན་ཤིང་ཕྱེ་དང་ཤིང་ཤུན་བླུག་སའི་སྙིགས་སྣོད་ཀྱི་ནང་སོགས་གང་
ས་གང་དུ་བལྟས་རུང་མི་གཅིག་ཀྱང་མེད། ཁོས་ཐ་ན་ཚོང་ཁང་གི་སྒོ་ཕྱེ་སྟེ་མིག་
མདའ་སྲང་ལམ་ནང་དུ་འཕངས་ཀྱང་།སུ་གཅིག་ཀྱང་མཐོང་ཡུལ་དུ་མེད།དེ་ནི་
སུ་ཞིག་ཡིན་སྲིད་དམ།
“ད་ཤེས་སོང་། སྐད་ཕྲ་མོ་དེ་ནི་ང་རང་ཉིད་ཀྱི་རྣམ་རྟོག་ཡིན་པ་གསལ་པོ་
རེད། ད་ནི་ཡང་བསྐྱར་ལས་ཀ་བྱ།” རྒད་པོས་སྐྲ་རྫུན་ལ་འབྲད་བཞིན་དགོད་
ཞོར་དེ་ལྟར་སྨྲས་པ་དང་།སྟ་རེ་ཡར་བླངས་ཏེ་ཤུགས་ཆེན་པོས་ཤིང་དུམ་དེ་ལ་
ཐེངས་གཅིག་གཞུས།
“ཨ་ཚ། ཨ་ར། ཁྱོད་ཀྱིས་ང་ལ་རྨས་སྐྱོན་བཏང་བྱུང་།”གོང་གི་སྐད་ཕྲ་མོ་དེ་ཤིན་
ཏུ་ཉམ་ཐག་པའི་ངང་ངུས།
ད་ཐེངས་སྦྱིན་བདག་སེའུ་དམར་ལགས་སྐྲག་ནས་ཧོན་ཐོར་སོང༌། ཁོའི་
མིག་རིལ་གཉིས་མགོ་བོའི་ཕྱི་ལ་དོན་པ་དང༌། ཁ་གདངས་ནས་ལྕེ་ཧ་ལམ་
མ་ནེའི་རྩེ་བར་དུ་ནར་བ་ནི། འཐོར་ཆུའི་སྟེང་གི་འབག་སྐུ་ལྕེ་ཕྱིར་བསྣར་བ་
ཞིག་དང་མཚུངས། ཁོ་ཧོན་ཐོར་བ་ལས་སོས་ཏེ་སྐད་ཆ་ཤོད་ཐུབ་པར་གྱུར་མ་
ཐག དངངས་སྐྲག་གིས་འདར་བཞིན་ངག་ལྡབ་ལྡིབ་ངང་འདི་ལྟར་སྨྲ་འགོ་
བརྩམས།
ཨ་ཙི། ‘ཨ་ཚ། ཨ་ར’ཟེར་མཁན་གྱི་སྐད་ཕྲ་མོ་དེ་དངོས་གནས་གང་ཞིག་
ནས་ཡོང་བ་ཡིན་ནམ། ·ཤིང་དུམ་འདིས་བྱིས་པ་ལྟར་ངུ་ཞིང་སྨྲེ་སྔགས་འདོན་
ཚུལ་སྦྱངས་པ་ཡིན་སྲིད་དམ། དེར་ང་ཡིད་ཆེས་ཐུབ་ཀྱི་མི་འདུགཤིང་དུམ་འདི་
ནི་ཤིང་དུམ་གཞན་ལྟར་མེ་འབུད་བྱེད་ལས་དམིགས་བསལ་བ་ཅི་ཡང་མ་ཡིན་
པ་དང་།མེའི་ནང་དུ་གཡུགས་ན་སྲན་མ་ཧ་ཡང་གང་སྐོལ་བྱེད་འདང་ཙམ་ཞིག་
རེད།འོ་ན་དེ་ག་འདྲ་ཡིན་ནམ།མི་ཞིག་འདིའི་ནང་དུ་གབ་པ་ཡིན་ཨེ་སྲིད།གལ་
སྲིད་མི་ཞིག་ནང་དུ་གབ་ཡོད་ན། ཁོས་སྡུག་མྱོང་རྒྱུ་རེད། ངས་ལམ་སེང་ཁོ་བཟོ་
ལྟ་བཟོ་རྒྱུ་ཡིན།”
ཁོས་དེ་ལྟར་རྗོད་བཞིན་ཉམ་ཐག་པའི་ཤིང་དུམ་དེ་ལག་ཏུ་བླངས་པ་དང་།
སྙིང་རྗེ་མེད་པར་ཁང་པའི་གྱང་ལ་རྡེབ་འགོ་བརྩམས།
དེ་ནས་ཁོས་མཚམས་བཞག་སྟེ་སྐད་ཕྲ་མོ་དེས་སྨྲེ་སྔགས་འདོན་གྱི་ཡོད་
མེད་ལ་ཉན། ཁོས་སྐར་མ་གཉིས་ལ་བསྒུགས་རུང་ཅི་ཡང་མ་གོ། སྐར་མ་ལྔ་ལ་
བསྒུགས་ཀྱང་ཅི་ཡང་མ་གོསྐར་མ་བཅུ་ལ་བསྒུགས་ཀྱང་ད་རུང་ཅི་ཡང་མ་གོ
དེ་བས་ཁོས་སྐྲ་རྫུན་ཡར་ཕུད་དེ་བཙན་ཚུགས་ཀྱིས་གད་མོ་དགོད་ཞོར་
འདི་ལྟར་བརྗོད།
“ངས་ཅི་ཡིན་ཤེས་སོང༌། ‘ཨ་ཚ་དང་ཨ་ར’ཟེར་མཁན་གྱི་སྐད་དེ་ནི་ང་རང་
ཉིད་ཀྱི་རྣམ་རྟོག་འབའ་ཞིག་ཡིན་པ་གསལ་པོ་རེད། ད་ནི་ཡང་བསྐྱར་ལས་ཀ་
བྱ།”
ཁོས་ཤིང་དུམ་དེ་བཞོག་ནས་འཇམ་པོ་བཟོ་ཆེད། སྟ་རེ་གཞོགས་སུ་བཞག་
སྟེ་འབུར་ལེན་ཡར་བླངས། འོན་ཀྱང༌། ཁོས་འབུར་ལེན་ཡར་འདེད་མར་འདེད་
བྱེད་བཞིན་པའི་ཚེ་ན། སྔར་གྱི་སྐད་ཕྲ་མོ་དེས་དགོད་བཞིན་འདི་ལྟར་སྨྲས་པ་
ཐོས།
“མཚམས་ཞོག་དང་། ཁྱོད་ཀྱིས་ངའི་ལུས་པོ་ཡོངས་ལ་ཨི་ཙི་སློང་གིན་
འདུག”
ད་ཐེངས་སྦྱིན་བདག་ལས་ངན་དེ་ཐོག་གིས་བརྒྱབས་པ་ལྟར་ཐང་དུ་འགྱེལ་
སོང་། དུས་ཡུན་རིང་པོ་ཞིག་གི་རྗེས་སུ་ཁོས་མིག་ཟུང་ཕྱེ་དུས། རང་ཉིད་ཞལ་
བའི་སྟེང་དུ་ལོག་ཡོད་པ་ཚོར།
གློ་བུར་གྱི་འཇིགས་སྣང་དེའི་རྐྱེན་གྱིས་ཁོའི་ངོ་མདོག་འགྱུར་ཏེ། ཐ་ན་རྟག་
ཏུ་དམར་པོ་ཡིན་པའི་སྣ་རྩེ་དེའང་དམར་པོའི་ཚབ་ཏུ་སྔོན་པོར་གྱུར་ཡོད།། །།

ལེའུ་གཉིས་པ།

སྦྱིན་བདག་སེའུ་དམར་གྱིས་ཤིང་དུམ་དེ་གཞན་ལ་སྟེར་བ།
མཚམས་དེར་མི་ཞིག་གིས་སྒོ་བརྡུངས།
“ནང་ལ་ཤོག”ཤིང་བཟོ་རྒད་པོས་བཤད།ཁོ་ལ་རང་ཉིད་ཀྱི་རྐང་པའི་སྟེང་
དུ་ཡར་ལང་བའི་ནུས་པ་མེད།
གཟུགས་སྟོབས་ཆུང་ཞིང་ཡང་ཤ་དོད་པའི་རྒད་པོ་ཞིག་མྱུར་བར་ཚོང་ཁང་
དུ་འཛུལ། ཁོའི་མིང་ལ་ཇི་ཕེ་ཐོ་ཟེར། འོན་ཀྱང་། གྲོང་པའི་བུ་ཆུང་རྣམས་ཀྱིས་ཁོ་
སྤྲོ་སློང་འདོད་པའི་སྐབས་སུ་ཁོ་ལ“ལྡེ་གུ1”ཞེས་མཚང་མིང་གིས་འབོད་ཀྱི་ཡོད།
རྒྱུ་མཚན་ནི་ཁོའི་སྐྲ་རྫུན་སེར་པོ་དེ་རྒྱ་གར་གྱི་ཨ་ཤོམ་ལས་བཟོས་པའི་ལྡེ་གུ་
ཞིག་དང་ཤིན་ཏུ་འདྲ་བོ་ཡོད་པས་རེད།
ཇི་ཕེ་ཐོ་ནི་རྒད་པོ་ཤིན་ཏུ་སྤྲོ་ཐུང་ཞིག་ཡིན། ཁོ་ལ་ལྡེ་གུ་འབོད་མཁན་ཚོ་
སྙིང་རེ་རྗེ།ཁོ་སྤྲོ་ལངས་ན་ཁ་གཏད་ཅིག་མེད།
“སྦྱིན་བདག་ཨན་ཐོ་ནོ། ཉིན་མོ་བདེ་ལེགས། ཁྱེད་ཞལ་བའི་སྟེང་དུ་ཅི་ཞིག་
བྱེད་ཀྱིན་ཡོད།”ཇི་ཕེ་ཐོ་ཡིས་སྨྲས།
“ངས་གྲོག་མ་ཚོར་གསལ་བྱེད་འཁྲིད་ཀྱིན་ཡོད།”
“དེས་ཁྱོད་ལ་ཕན་ཆེན་པོ་ཐོགས་སྲིད།”
“ཁྱིམ་མཚེས་ཇི་ཕེ་ཐོ་ལགས། ཁྱེད་ངའི་སར་ཅི་ཞིག་གིས་ཁུར་བྱུང་ངམ།”
“ངའི་རྐང་པ་གཉིས་ཀྱིས། ཨ་ཙི་ཀུ་རེ་ཡིན། སྦྱིན་བདག་ཨན་ཐོ་ནོ་ལ་དྲང་
པོ་བཤད་ན།ང་ཁྱེད་ལ་རེ་བ་ཞིག་ཞུ་བར་ཡོང་བ་ཡིན།”
“ང་འདིར་ཁྱེད་ལ་ཞབས་འདེགས་ཞུ་བའི་གྲ་སྒྲིག་བྱས་ནས་བསྡད་ཡོད།”
ཤིང་བཟོ་བ་དེ་པུས་མོའི་སྟེང་ཡར་ལངས་ནས་ལན་བཏབ།
“ད་ནངས་ཞོགས་པར་ངའི་སེམས་ལ་འཆར་བཀོད་ཅིག་འཁོར་བྱུང་།”
“དེ་ཅི་ཡིན་ཤོད་དང་།”
“ང་ལ་ཤིང་གི་ཨ་ལད་པད་ཀོ་སྙིང་རྗེ་བོ་ཞིག་བཟོ་རྒྱུའི་བསམ་བློ་འཁོར་
བྱུང༌།ཡང་རྩལ་རྩེད་མཁན་ཞིག་ལྟར་མཆོང་ལྡིང་བྱེད་པ་དང།གྲི་རྩེད་རྩེ་བ།བྲོ་
འཁྲབ་པ་སོགས་ཤེས་པའི་ཨ་ལད་པད་ཀོ་ཞིག་བཟོ་དགོས་བསམས་བྱུང་། ངས་
ཨ་ལད་པད་ཀོ་དེ་དང་ལྷན་དུ་འཛམ་གླིང་བསྐོར་ཏེ་བག་ལེབ་དུམ་བུ་རེ་དང་
རྒུན་ཆང་ཤེལ་ཕོར་གང་རེ་ཨེ་རག་ལྟ་འདོད། ཁྱེད་ཀྱིས་བལྟས་ན་དེ་ཅི་འདྲ་
འདུག”
“ལྡེ་གུ དེ་ནི་ཧ་ལས་པ་རེད།” སྔར་གྱི་སྐད་ཕྲ་མོ་དེས་དེ་ལྟར་སྨྲས་བྱུང་བ་
དང༌།སྐད་དེ་གང་ནས་ཡོང་བ་བརྗོད་རྒྱུ་ནི་མི་སྲིད་པ་ཞིག་རེད།
ཇི་ཕེ་ཐོས་རང་ཉིད་ལ་ལྡེ་གུ་ཟེར་བ་ཐོས་པས། ཁོང་ཁྲོས་ཏུར་ཀིའི་བྱ་ཕོ་
ལྟར་དམར་པོ་དམར་རྐྱང་དུ་གྱུར་པ་དང་། ཤིང་བཟོ་བ་ལ་འཁོར་ནས་ཁྲོ་བའི་
གདངས་ཀྱིས་སྨྲས་པ།
“ཁྱོད་ཀྱིས་ང་ལ་དམའ་འབེབས་བྱེད་དོན་ཅི་ཡིན།”
“སུས་ཁྱོད་ལ་དམའ་འབེབས་བྱེད་ཀྱིན་འདུག”
“ཁྱོད་ཀྱིས་ང་ལ་ལྡེ་གུ་ཟེར་བྱུང༌།”
“དེ་ང་མིན།”
“ཁྱོད་ཀྱིས་ངས་རང་ཉིད་ལ་ལྡེ་གུ་འབོད་ཀྱི་རེད་བསམ་གྱི་འདུག་གམ།ངས་
དེ་ཁྱོད་རེད་ཟེར་གྱི་ཡོད།”
“ང་མིན།”
“རེད།”
“མིན།”
“རེད།”
དེ་ལྟར་ཁོ་གཉིས་ཁོང་ཁྲོ་ཇེ་ཆེ་ནས་ཇེ་ཆེར་ལངས་པ་དང་། ཁ་རྩོད་ནས་
ལག་འཛིང་བྱུང་སྟེ། ཕན་ཚུན་མཆོངས་ནས་སོ་འདེབས་རེས་དང་སེན་འབྲད་
རྒྱག་རེས་ཀྱིས་འཐབས།
འཛིང་མོ་དེའི་མཚམས་བཞག་པ་ན།སྦྱིན་བདག་ཨན་ཐོ་ནོ་ཡི་ལག་ཏུ་ཇི་ཕེ་
ཐོ་ཡི་སྐྲ་རྫུན་སེར་པོ་དེ་བཟུང་ཡོད་པ་དང་། དེ་བཞིན་ཇི་ཕེ་ཐོ་ཡིས་རང་ཉིད་
ཀྱི་སོ་བར་དུ་ཤིང་བཟོ་བར་བདག་པའི་སྐྲ་རྫུན་སྐྱ་བོ་དེ་བཙིར་ནས་ཡོད་པ་ཚོར།
“ངའི་སྐྲ་རྫུན་ཚུར་བྱིན།” སྦྱིན་བདག་ཨན་ཐོ་ནོ་ཡིས་ཇི་ཕེ་ཐོ་ལ་སྐད་
བརྒྱབས།
“ཁྱོད་ཀྱིས་ངའི་སྐྲ་རྫུན་ཚུར་སྤྲོད་དང་ངེད་གཉིས་ཡང་བསྐྱར་གྲོགས་པོ་
བྱེད་ཆོག”
རྒད་པོ་གཉིས་ཀྱི་ལག་ཏུ་སོ་སོའི་སྐྲ་རྫུན་རག་རྗེས།ཁོ་གཉིས་ཀྱིས་ལག་འཇུ་
བཏང་སྟེ་མི་ཚེའི་མཇུག་མ་རྫོགས་བར་དུ་འགྱུར་མེད་ཀྱི་གྲོགས་པོ་བྱ་རྒྱུའི་མནའ་
བསྐྱལ།
ཁོ་གཉིས་འགྲིག་མཐུན་བྱུང་བ་དེ་ར་སྤྲོད་བྱ་ཆེད། ཤིང་བཟོ་བས་སྨྲས་པ།
“ཡ། ཁྱིམ་མཚེས་ཇི་ཕེ་ཐོ། དེ་ནས་ཁྱེད་ཀྱིས་ང་ལ་སྒྲུབ་རོགས་ཟེར་བའི་རེ་བ་དེ་
ཅི་ཡིན།”
“ང་ལ་ཨ་ལད་པད་ཀོ་བཟོ་བྱེད་ཀྱི་ཤིང་ཏོག་ཙམ་ཞིག་དགོས། ཁྱེད་ཀྱིས་
ཕྲན་ཙམ་སྟེར་རམ།”
སྦྱིན་བདག་ཨན་ཐོ་ནོ་ལ་དགའ་སྤྲོ་སྐྱེས་པ་དང་། ལམ་སེང་རྐུབ་སྟེགས་ཀྱི་
སར་ཕྱིན་ནས་ཁོ་ལ་ཞེད་སྣང་ཚད་མེད་སློང་མཁན་གྱི་ཤིང་དུམ་དེ་ཁྱེར་འོངས།
འོན་ཀྱང་། ཁོས་ཤིང་དུམ་དེ་གྲོགས་པོའི་ལག་ཏུ་འཇོག་པའི་སྐབས་ཏག་ཏག་ལ།
དེས་འཕག་ཐུང་ཞིག་བྱས་པ་དང་སྦྲགས། ཤུགས་ཆེན་པོས་གཡས་འགྱུ་གཡོན་
འགྱུ་བྱས་ཏེ་ཁོའི་ལག་ནས་ཤོར་བ་དང༌། ཉམ་ཆུང་ཇི་ཕེ་ཐོའི་ངར་གདོང་སྐམ་
པོ་ལ་ཤུགས་ཡོད་རྒུས་ཐེངས་གཅིག་གཞུས།
“ཨ་ར་ར། སྦྱིན་བདག་ཨན་ཐོ་ནོ། ཁྱོད་ཀྱིས་གུས་ཞབས་ཀྱིས་རྔན་པ་སྦྱིན་
སྟངས་དེ་རེད་དམ།ཁྱོད་ཀྱིས་ཏོག་ཙམ་མ་གཏོགས་ང་ཞ་བོར་བཟོས་སོང་།”
“ཁྱོད་ལ་གཞུ་མཁན་དེ་ང་མིན་པའི་མནའ་བསྐྱལ་ཆོག”
“དེས་ན་ཁྱོད་ཀྱིས་ང་རང་ཉིད་རེད་ཟེར་གྱི་ཡོད་དམ།”
“དེ་ཚང་མ་བྱེད་མཁན་ཤིང་དུམ་འདི་རེད།”
“ཤིང་དུམ་འདི་ཡིན་པ་ངས་ཤེས་ཡོད། ཡིན་ཡང་ཤིང་དུམ་འདི་ངའི་རྐང་
པར་གཞུ་མཁན་དེ་ཁྱོད་རེད།”
“ངས་ཁྱོད་ཀྱི་རྐང་པར་འདི་གཞུས་མེད།”
“ཁྲམ་པ།”
“ཇི་ཕེ་ཐོ། ཁྱོད་ཀྱིས་ང་ལ་དམའ་འབེབས་མ་བྱེད་མ་གཏོགས། ངས་ཁྱོད་ལ་
ལྡེ་གུ་ཞེས་འབོད་ཀྱི་ཡིན།”
“ཁྲེལ་མེད།”
“ལྡེ་གུ”
“བོང་བུ།”
“ལྡེ་གུ”
“སྤྲ་རྒན།”
“ལྡེ་གུ”
ཇི་ཕེ་ཐོས་རང་ཉིད་ལ་ལྡེ་གུ་ཞེས་ཐེངས་གསུམ་བོས་པ་གོ་བས། ཁོང་ཁྲོས་
མྱོས་ཏེ་ཤིང་བཟོ་བའི་ཐོག་ཏུ་མཆོངས་པ་དང་། ཁོ་གཉིས་ཤི་འཛིང་རོ་འཛིང་
ཞིག་བྱས།
གཡུལ་འཁྲུག་དེ་མཚམས་བཞག་པ་ན། སྦྱིན་བདག་ཨན་ཐོ་ནོ་ཡི་སྣ་སྟེང་
དུ་འབྲད་ཤུལ་འཕར་མ་གཉིས་བཟོས་ཡོད་པ་དང་། ཁོའི་དགྲ་ཡའི་སྟོད་ཐུང་ཕུ་
མེད་ཀྱི་སྒྲོག་གུ་གཉིས་གོག་ཡོད། དེར་བརྟེན་ཁོ་གཉིས་ཀར་ཁེ་གྱོང་མེད་པས།
ལག་འཇུ་བྱས་ཏེ་མི་ཚེ་ཧྲིལ་པོར་གྲོགས་པོ་བཟང་པོ་ཞིག་བྱ་རྒྱུའི་མནའ་བསྐྱལ།
ཇི་ཕེ་ཐོ་ཡིས་སྦྱིན་བདག་ཨན་ཐོ་ནོ་ལ་ཐུགས་རྗེ་ཆེ་ཞུས་པ་དང་།ཤིང་དུམ་
ལེགས་པོ་དེ་ཁྱེར་ནས་རྐང་པ་འཐེང་བཞིན་ཁྱིམ་དུ་ལོག།། །།

ལེའུ་གསུམ་པ།

ཇི་ཕེ་ཐོ་ཡིས་ཨ་ལད་པད་ཀོ་དེའི་མིང་ལ་ཕེ་ནོ་ཁོ་ཞེས་བཏགས་པ།
ཇི་ཕེ་ཐོ་ཐོག་བརྩེགས་དང་པོའི་ཁང་མིག་ཆུང་ཆུང་ཞིག་གི་ནང་དུ་བསྡད་
ཡོད།ཁོའི་ཁང་མིག་དེའི་གསལ་ཆ་ཡོང་ས་གཅིག་པུ་ནི་སྒང་གི་ཁང་བརྩེགས་ལ་
འཛེགས་སའི་སྐས་དེ་རེད། ཁྱིམ་གྱི་ནང་ཆས་ཤིན་ཏུ་སྐྱོ་སྟེ། བརྟན་པོ་མེད་པའི་
རྐུབ་བཀྱག་གཅིག་དང་ཉལ་ཁྲི་ཐེབས་ཆག་གཅིགཅོག་ཙེ་ཆག་རོ་གཅིག་བཅས་
ལས་མེད། ཁང་པའི་མཐའ་ན་མེ་ལྕེ་ལྷམ་ལྷམ་འབར་བའི་ཐབ་ཅིག་ཡོད། འོན་
ཀྱང༌།མེ་ལྕེ་དེ་ནི་ཚོན་གྱིས་བྲིས་པ་ཞིག་རེད་ལ།མེ་ལྕེའི་འགྲམ་དུ་འཇུ་ལུང་ཅན་
གྱི་ཧ་ཡང་ཞིག་བྲིས་ཡོད་པ་དེ་སྐྱ་ལྷོག་ལྷོག་ཏུ་ཁོལ་བཞིན་ཡོད་པ་དང་། མཐའ་
ནས་དུ་བ་དངོས་དང་འདྲ་བའི་དུ་བ་འཕྱུར་བཞིན་འདུག
ཇི་ཕེ་ཐོ་ཁྱིམ་དུ་འབྱོར་མ་ཐགཁོས་ལག་ཆ་རྣམས་བླངས་ཏེ་ཨ་ལད་པད་ཀོ་
དེ་གཅོད་གཏུབ་བྱེད་པ་དང་བཟོ་ལྟ་གཏོད་པའི་ལས་ལ་ཞུགས།
ཁོས་ཆིག་ལབ་འདི་ལྟར་བརྒྱབས།
“ཁོའི་མིང་ལ་ཅི་ཞིག་གདགས་དགོས་སམ། ངས་ཁོ་ལ་ཕེ་ནོ་ཁོ་འདོགས་
འདོད། མིང་འདིས་ཁོ་ལ་བསོད་ནམས་དང་ལམ་འགྲོ་སྦྱིན་ངེས་རེད། སྔོན་ཆད་
ངས་ཁྱིམ་མི་ཚང་མར་མིང་འདི་ཐོགས་པའི་ཁྱིམ་ཚང་ཞིག་ངོ་ཤེས། ཨ་ཕ་ཕེ་
ནོ་ཁོ་དང་། ཨ་མ་ཕེ་ནོ་ཁོ། བུ་ཕྲུག་ཕེ་ནོ་ཁོ་བཅས་ཡོད། ཁོ་ཚོ་ཚང་མ་ཡག་པོ་
ཆགས་སོང༌།ཁོ་ཚོའི་ཁྲོད་ཀྱི་ཕྱུག་ཤོས་དེ་སྤྲང་པོ་ཞིག་ཡིན།”
ཨ་ལད་པད་ཀོ་ལ་གདགས་བྱའི་མིང་རག་ཚར་བས།ཁོས་བློ་རྩེ་གཅིག་སྒྲིམ་
གྱིས་ལས་འགོ་བརྩམས་པ་དང་། ཐོག་མར་སྐྲ་དང༌། དེ་ནས་དཔྲལ་བ། དེ་ནས་
མིག་བཅས་རིམ་གྱིས་བཟོས།
ཁོས་མིག་ཟུང་བཟོས་ཚར་རྗེས། དེ་གཉིས་འགུལ་ནས་ཁོ་ལ་ཕུར་ཚུགས་སུ་
བལྟས་ཡོད་པ་མཐོང་བ་དེར་ཁོ་ཅི་འདྲའི་ཧང་སང་ཡོད་པ་ཁྱོད་ཀྱིས་བསམ་བློ་
ཞིག་ཐོངས་དང༌།
ཤིང་གི་མིག་དེ་གཉིས་ཀྱིས་རང་ཉིད་ལ་ཅེར་ཡོད་པ་མཐོང་བས།ཇི་ཕེ་ཐོས་
ཁྲོ་བའི་ངག་གིས་སྨྲས་པ། “ལྟས་ངན་གྱི་མིག་གཉིས། ཁྱོད་ཀྱིས་ང་ལ་ལྟ་དོན་ཅི་
ཡིན།"
ལན་ཅི་ཡང་མ་བྱུང་།
དེ་ནས་ཁོས་མུ་མཐུད་ཤིང་དུམ་དེ་ལ་སྣ་བཏོད། འོན་ཀྱང་། ཁོས་སྣ་བཟོས་
ཚར་མ་ཐག་དེ་ཇེ་རིང་དུ་འགྲོ་འགོ་བརྩམས། སྣ་དེ་རིང་ནས་རིང་དང་། རིང་
ནས་རིང་དུ་སྐྱེས་ཏེ་སྐར་མ་འགའ་ཤས་ནང་ཤིན་ཏུ་ཆེན་པོར་གྱུར་པ་དང༌།
གཏན་ནས་ཇེ་རིང་དུ་འགྲོ་མཚམས་འཇོག་རྒྱུ་མིན་པ་ལྟར་སྣང༌།
ཤ་ཚ་བའི་ཇི་ཕེ་ཐོས་ཐང་ཆད་ཆད་བར་དུ་སྣ་དེ་བཅད།འོན་ཀྱང་།ཁོས་ཇི་
ཙམ་བཅད་ནས་ཐུང་དུ་བཏང་ཡང་ལྟས་ངན་དེ་དེ་ཙམ་རིང་དུ་ཕྱིན་པ་མ་ཟད།
ཁ་དེ་ཡག་པོ་ཞིག་བཟོས་མ་ཚར་གོང་ནས་ཁོ་ལ་ཁྲེལ་དགོད་དང་འཕྱ་ལད་རྒྱག་
འགོ་བརྩམས།
ཇི་ཕེ་ཐོ་སྤྲོ་ལངས་ནས་“དགོད་མཚམས་ཞོག”ཅེས་སྨྲས་རུང་།དེ་ནི་ཧ་ལམ
གྱང་ལ་སྐད་ཆ་བཤད་པ་དང་འདྲ།
“དགོད་མཚམས་ཞོག་ཟེར་ཡིན།” ཁོས་སྐད་ཤུགས་ཆེན་པོ་དང་འཇིགས་
སྐུལ་གྱིས་སྨྲས་པ་ན། ཁ་དེས་དགོད་མཚམས་བཞག་ཀྱང་ལྕེ་རིང་པོར་ཕྱི་ལ་
བསྣར།
སོ་སོའི་ལག་གི་བརྩམས་ཆོས་དེ་འཕྲོ་བརླག་མི་གཏོང་བའི་ཆེད། ཇི་ཕེ་ཐོས་
མ་མཐོང་ཁུལ་བྱས་ཏེ་མུ་མཐུད་ལས་ལ་ཞུགས། ཁོས་ཁ་ཡི་རྗེས་སུ་མ་ནེ་བཟོས་
པ་དང་། དེ་ནས་སྐེ་དང་། ཕྲག་པ། ཕོ་བ། ལག་ངར། ལག་པ་བཅས་རིམ་པས་
བཟོས།
ལག་པ་བཟོས་ནས་ཚར་ལ་མ་ཚར་ཡོད་པའི་སྐབས་དེར། ཇི་ཕེ་ཐོས་གློ་
བུར་དུ་རང་ཉིད་ཀྱི་སྐྲ་རྫུན་མགོ་ཐོག་ནས་བཤུས་པ་ཚོར།ཁོ་ཁ་ཕྱིར་འཁོར་དུས་
ཅི་ཞིག་མཐོང་བ་རེད་དམ། ཁོས་རང་ཉིད་ཀྱི་སྐྲ་རྫུན་སེར་པོ་དེ་ཨ་ལད་པད་ཀོ་
དེའི་ལག་ཏུ་ཡོད་པ་མཐོང་།
“ཕེ་ནོ་ཁོ།འཕྲལ་དུ་ངའི་སྐྲ་རྫུན་ཚུར་བྱིན་ཅིག”
ཡིན་ན་ཡང་། ཕེ་ནོ་ཁོས་སྐྲ་རྫུན་ཕྱིར་སྦྱིན་རྒྱུའི་ཚབ་ཏུ་རང་ཉིད་ཀྱི་མགོ་
ཐོག་ཏུ་གྱོན་པ་དང་།དེའི་རྐྱེན་གྱིས་དབུགས་སུབ་ཐེབས་ཏེ་འཆི་གྲབས་བྱས།
རང་རློམ་དང་གུས་མེད་ཀྱི་སྤྱོད་ཚུལ་དེར། ཇི་ཕེ་ཐོ་ལ་རང་ཉིད་ཀྱི་མི་ཚེའི་
ནང་གཏན་ནས་སྐྱེ་མྱོང་མེད་པའི་སྐྱོ་བ་དང་ཡི་མུག་ཅིག་སྐྱེས་ཤིང་། ཕེ་ནོ་ཁོ་ལ་
ཁ་འཁོར་ནས་ན་རེ།
“བསྟན་བཤིག་ཁྱོད། ཡག་པོ་ཞིག་བཟོས་ནས་མ་ཚར་ཡང་ཨ་ཕ་ལ་གུས་
ཞབས་དགོས་འདོད་སྟོན་འགོ་བརྩམས་ཟིན། དེ་སྡུག་པོ་རེད། ངའི་བུ། ཧ་ཅང་
སྡུག་པོ་རེད།”
དེ་ནས་ཁོས་མིག་ཆུ་ཕྱིས།
ཞྭ་ངར་དང་རྐང་པ་ད་དུང་བཟོ་རྒྱུར་ལྷག་ཡོད།
ཇི་ཕེ་ཐོས་རྐང་པ་བཟོས་ནས་ཚར་དུས། ཁོའི་སྣ་རྩེའི་ཐོག་ཏུ་རྡོག་ཐོ་ཞིག་
རག
“ང་ལ་དེ་འདྲ་ཞིག་མཁོ་ཨང་།”ཁོས་རང་ཉིད་ལ་བཤད།“ངས་སྔ་ཙམ་ནས་
བསམ་བློ་བཏང་ན་འགྲིགས་རུང༌།ད་ནི་འཕྱི་དྲགས་ཚར།”
དེའི་རྗེསས་ཁོས་ཨ་ལད་པད་ཀོ་དེ་ལག་ཏུ་བླངས་ནས་པང་གཅལ་ཐོག་ཏུ་
བཞག་པ་དང་།གོམ་པ་རྒྱག་སྟངས་བསླབས།
ཕེ་ནོ་ཁོའི་རྐང་པ་རེངས་པོ་ཡིན་པས་འགུལ་མི་ཐུབ། འོན་ཀྱང་། ཇི་ཕེ་ཐོས་
ཁོ་ལག་འཁྲིད་བྱས་ཏེ་ཇི་ལྟར་རྐང་པ་ཡ་གཅིག་རྐང་པ་གཞན་དེའི་སྔོན་དུ་
འཇོག་དགོས་ཚུལ་བསླབས།
ཕེ་ནོ་ཁོའི་རྐང་པ་མཉེན་པོར་གྱུར་པ་ན། ཁོས་གཞན་ལ་བརྟེན་མི་དགོས་
པར་གོམ་པ་སྤོ་བ་དང་།ཁང་པའི་ནང་ཕར་རྒྱུག་ཚུར་རྒྱུག་བྱེད་འགོ་བརྩམས་པ་
མ་ཟད།མཐར་ཁང་པའི་ཕྱི་ལ་དོན་ཞིང་རྒྱ་སྲང་དུ་མཆོངས་ནས་བྲོས་ཕྱིན།
ཤ་ཚ་བའི་ཇི་ཕེ་ཐོ་ཁོའི་རྗེས་སུ་རྒྱུགས་རུང་རྗེས་མ་ཆོད། རྒྱུ་མཚན་ནི་
བསྟན་བཤིག་ཆེ་བའི་ཕེ་ནོ་ཁོ་ཇི་ཕེ་ཐོའི་སྔོན་དུ་རི་བོང་ཞིག་ལྟར་མཆོང་རྒྱུགས་
བྱས་ནས་ཕྱིན་པས་རེད། ཁོའི་ཤིང་གི་རྐང་པ་གཉིས་ལྷན་དུ་ལམ་ཐོག་ཏུ་རྡེབ་
པའི་སྒྲ་དེ་ཞིང་པའི་ཤིང་ལྷམ་ཆ་ཉི་ཤུ་ཙམ་གྱི་ཁྲོག་སྒྲ་དང་མཚུངས།
ཇི་ཕེ་ཐོས“ཁོ་ཁོགས་ཤིག ཁོ་ཁོགས་ཤིག”ཅེས་སྐད་བརྒྱབས། འོན་ཀྱང་། རྒྱ་
སྲང་གི་མི་རྣམས་ཀྱིས་ཤིང་གི་ཨ་ལད་པད་ཀོ་ཞིག་བང་རྩལ་འགྲན་པའི་རྟ་ཕོ་
ལྟར་རྒྱུག་བཞིན་པ་མཐོང་བས། ཧ་ལས་ཏེ་དེ་ལ་བལྟས་ནས་ལུས་པ་དང༌། གད་
མོ་ཞེ་ཅིག་ཤོར་ནས་བསྡད།
སྟབས་ལེགས་པ་ཞིག་ལ། མཇུག་མཐར་དམག་མི་ཞིག་ཐོན་བྱུང་། དམག་
མི་དེས་སྐད་ཅོར་དང་ལྡིར་སྒྲ་གོ་བས་རྟ་གསར་ཞིག་བདག་པོའི་ལག་ནས་ཤོར་
བ་རེད་བསམས་ཏེ་ཡོང་བ་རེད། ཁོས་བློ་ཁོག་ཆེན་པོས་ལམ་གྱི་དཀྱིལ་དུ་རྐང་
པ་གཉིས་བགྲད་བགྲད་དུ་བརྟན་པོར་བཙུགས་རྗེས། བློ་རྩེ་གཅིག་སྒྲིམ་གྱིས་རྟ་
གསར་དེ་འཛིན་རྒྱུ་དང༌། འབྱུང་སྲིད་པའི་ཆག་སྒོ་ཚབས་ཆེན་རྣམས་སྔོན་
འགོག་བྱ་རྒྱུར་བསྒུགས་ནས་བསྡད།
ཕེ་ནོ་ཁོས་ཐག་མི་རིང་བའི་ས་ན་དམག་མི་དེས་རྒྱ་སྲང་ཧྲིལ་པོ་་བབཀག་
ཡོད་པ་མཐོང་བས། ཁོས་བརླ་བར་ནས་ཤོར་ཏེ་དམག་མི་དེ་ཧ་ལས་སུ་འཇུག་
ཐབས་བྱས།ཡིན་ན་ཡང༌།ཁོ་ཡོངས་སུ་ཕམ་སོང༌།
དམག་མི་དེས་དཀའ་ཚེགས་ཅི་ཡང་མེད་ཅིང་སྤྱང་གྲུང་ལྡན་པའི་ངང་ཁོའི་
སྣ་ནས་འཇུས་ཏེ་ཁོ་བཟུང་བ་དང་ཕྱིར་ཇི་ཕེ་ཐོ་ལ་བྱིན། ཕེ་ནོ་ཁོ་ལ་ཉེས་ཆད་
གཅོད་སླད། ཇི་ཕེ་ཐོས་འཕྲལ་དུ་ཁོའི་རྣ་ཅོག་འཐེན་དགོས་བསམས། འོན་ཀྱང་།
ཁོས་རྣ་ཅོག་མ་རྙེད་པ་དེར་ཁོ་ལ་ཚོར་སྣང་ཅི་འདྲ་ཞིག་སྐྱེས་ཡོད་སྲིད་པ་ཚོད་
དཔག་ཅིག་བྱོས་དང་།ཁྱོད་ཀྱིས་དེའི་རྒྱུ་མཚན་ཤེས་སམ།ཁོས་ཕེ་ནོ་ཁོ་བཟོ་བའི་
བྲེལ་ཟིང་ཁྲོད་རྣ་ཅོག་བཟོ་རྒྱུ་བརྗེད་སོང་བ་རེད།
དེ་ནས་ཁོས་ཕེ་ནོ་ཁོའི་ཕྲག་མགོ་ནས་འཇུས་ཏེ་ནང་དུ་འཁྲིད་བཞིན་པའི་
སྐབས།མགོ་བོ་གཡུག་གཡུག་བྱེད་ཀྱིན་འཇིགས་སྐུལ་འདི་ལྟར་བྱས།
“ངེད་གཉིས་ལམ་སེང་ནང་དུ་འགྲོ།ནང་དུ་འབྱོར་མ་ཐག་ངས་རྩིས་རྒྱག་རྒྱུ་
ཡིན།དེ་ལ་ཁྱོད་ཐེ་ཚོམ་གཏན་ནས་བྱེད་མི་དགོས།”
སྐད་ཆ་དེ་གོ་རྗེས། ཕེ་ནོ་ཁོ་ཐང་ཐོག་ཏུ་བསྡད་ནས་གོམ་གང་སྤོ་རོགས་མ་
བྱས།མཚམས་དེར་ལས་མེད་དང་ལྟ་འདོད་རྟོགས་འདོད་ཆེ་བའི་མི་ཚོགས་ཤིག་
འདུ་འགོ་ཚུགས་ཤིང༌།ཁོ་གཉིས་ཀྱི་མཐའ་ནས་སྒོར་གྱིས་བསྐོར་སོང་།
ཁོ་ཚོས་སྐད་ཆ་འདྲ་མིན་སྣ་ཚོགས་སྨྲས། ལ་ལས“ཡ་ང་བའི་ཨ་ལད་པད་
ཀོཁོ་ནང་དུ་ལོག་མི་འདོད་པ་དེ་འགྲིག་ཡོད། རྒད་པོ་མ་རབས་ཇི་ཕེ་ཐོས་ཇི་
ལྟར་རྡུང་རྒྱུ་ཡིན་པ་སུས་ཤེས”ཟེར་ལ། ཡང་འགའ་ཤས་ཀྱིས་སེམས་གནག་པའི་
ངང“ཇི་ཕེ་ཐོ་ནི་མི་བཟང་པོ་ཞིག་ཡིན་མདོག་འདུག འོན་ཀྱང་། བུ་ཆུང་རྣམས་
ལ་རྒྱུན་པར་བཙན་ཤེད་གཏོང་མཁན་ཞིག་ཡིན། གལ་སྲིད་ཤ་ཚ་བའི་ཨ་ལད་
པད་ཀོ་དེ་ཁོའི་ལག་ཏུ་བསྐྱུར་ན། ཁོས་དེ་དུམ་བུ་དུམ་བུར་གཏོང་གི་རེད”ཅེས་
བརྗོད།
ཡར་བཤད་མར་བཤད་དང་ཕར་ལས་ཚུར་ལས་མང་པོ་ཞིག་བྱས་པའི་
མཐར། དམག་མི་དེས་ཕེ་ནོ་ཁོ་གློད་གྲོལ་བཏང་སྟེ་ཇི་ཕེ་ཐོ་བཙོན་དུ་ཁྲིད། ཡ་
ང་བའི་ཇི་ཕེ་ཐོ་ལ་ཚིག་གིས་དག་འབུད་བྱེད་པའི་གྲ་སྒྲིག་མེད་སྟབས་བེའུ་ལྟར་
ངུས་པ་དང༌།ཁོ་བཙོན་ཁང་དུ་འཁྲིད་སྐབས་ངུ་སྐད་ཀྱིས་སྨྲས་པ།
“བུ་ལྟས་ངན་དེ། ངས་ཁོ་སྤྱོད་པ་བཟང་བའི་ཨ་ལད་པད་ཀོ་ཞིག་ཏུ་བཟོ་
ཆེད་དཀའ་ལས་ཅི་འདྲའི་མང་པོ་བརྒྱབས་ཨང༌། འོན་ཀྱང་། ང་རང་སྡུག་གྱོང་
རེད། ངས་བསམ་བློ་སྔ་ཙམ་ནས་བཏང་ཡོད་ན་འགྲིགས་ཨང་།།།།”

ལེའུ་བཞི་པ།

སྨྲ་ཤེས་པའི་ཆ་ག་པས་ཕེ་ནོ་ཁོ་ལ་གཤེ་གཤེ་བཏང་བ།
ཡ་ང་བའི་ཇི་ཕེ་ཐོ་ཉེས་པ་མེད་པར་བཙོན་ཁང་དུ་འཁྲིད་བཞིན་པའི་ཚེ།བསྟན་
བཤིག་ཆེ་བའི་ཕེ་ནོ་ཁོ་དམག་མིའི་ལག་ནས་ཐར་སྟབས། རྐང་པའི་མགྱོགས་
ཚད་གང་ཡོད་ཀྱིས་ཁྱིམ་དུ་རྒྱུགས། ཁྱིམ་དུ་སྔ་ཙམ་བསླེབ་ཆེད་ཁོས་ཞིང་ཁ་
གཤགས་ཏེ་རྒྱུགས་ལ།སྨྱོ་བ་ལྟ་བུའི་བྲེལ་འཚུབ་ངང་གྲམ་པ་མཐོན་པོ་དང་ཚེར་
མའི་རྭ་བ།ཆུས་གང་བའི་ཡུར་བ་བཅས་ཀྱི་ཐོག་ནས་མཆོང་ལྡིང་བྱས་ཏེ་ཕྱིན།
ཁོ་ཁང་པའི་འགྲམ་དུ་བསླེབས་པ་ན་ཁ་རྒྱ་སྲང་ལ་གཏད་པའི་སྒོ་ཅུང་ཟད་
བྱེ་ནས་འདུག ཁོས་དེ་ཤུགས་ཀྱིས་ཕུད་ནས་ཕྱེ་སྟེ་ནང་དུ་འཛུལ་བ་དང༌། སྒོའི་
གཏན་བུ་གཏན་རྗེས་པང་གཅལ་ཐོག་ཏུ་ལོག་སྟེ་ཡིད་ཚིམ་པའི་དབུགས་རིང་
ཞིག་བཏང་།
ཡིན་ན་ཡང༌། ཅང་མ་འགོར་བར་ཁོས་ཁང་པའི་ནང་མི་ཞིག་གིས“ཁོ་རིས་
-ཁོ་རིས་-ཁོ་རིས”ཞེས་སྨྲས་པ་ཐོས།
“སུས་ང་འབོད་ཀྱི་ཡོད།”ཕེ་ནོ་ཁོ་སྐྲག་སྟེ་དྲིས།
“ང་ཡིན།”
ཕེ་ནོ་ཁོ་ཁ་ཕྱིར་འཁོར་བ་དང་།ཆ་ག་པ་ཆེན་པོ་ཞིག་གྱང་ངོས་ནས་ག་ལེར་
ཡར་ནུད་བཞིན་ཡོད་པ་མཐོང༌།
“ཆ་ག་པ།ཁྱོད་སུ་ཡིན།ང་ལ་ཤོད་དང་།”
“ང་ནི་སྨྲ་ཤེས་པའི་ཆ་ག་པ་ཡིན། ང་རང་ཁང་པ་འདིའི་ནང་ལོ་བརྒྱའམ་དེ་
ལས་མང་བ་འཚོ་སྡོད་བྱས་པ་ཡིན།”
“ཡིན་ན་ཡང་།ད་ནི་ཁང་པ་འདི་ངའི་ཡིན་པས།ཁྱོད་རང་ཕྱིར་འཁོར་ཙམ་ཡང་
མེད་པར་ཕེབས་སོང་ན་ང་དགའ་ས་རེད།”ཨ་ལད་པད་ཀོ་ཡིས་སྨྲས།
“ངས་ཁྱོད་ལ་བདེན་པ་ཆེན་པོ་ཞིག་མ་བཤད་བར་དུ་ང་འགྲོ་རྒྱུ་མིན།”ཆ་
ག་པས་ལན་སྟེར།
“དེས་ན་ཁྱོད་ཀྱིས་ང་ལ་ཤོད་དང༌།མགྱོགས་ཙམ་བྱོས།”
“ཕ་མ་ལ་རྒྱབ་གཏོད་བྱས་ཏེ་ཁྱིམ་ནས་བྲོས་པའི་བུ་རྣམས་ལ་ལམ་འགྲོ་
རྒྱུག་རྒྱུ་མ་རེད། ཁོ་ཚོ་ལ་འཇིག་རྟེན་སྟེང་ཡོང་རྒྱུ་ཡག་པོ་ཞིག་གཏན་ནས་མེད་
ལ།སྔ་ཕྱི་ཙམ་མ་གཏོགས་བློ་འགྱོད་དྲག་པོ་སྐྱེ་ངེས་རེད།”
“ཆ་ག་པ། ཁྱོད་ཀྱིས་གང་འདོད་པ་དང་ཇི་ཙམ་འདོད་པ་ལོབ་ཅིག ང་ནི་
སང་ཉིན་ཞོགས་པའི་སྐྱ་མདའ་གཏོང་དུས་རྒྱང་རིང་དུ་འབྲོ་རྒྱུའི་ཐག་ཆོད་ཟིན།
རྒྱུ་མཚན་ནི་གལ་སྲིད་ང་བསྡད་པ་ཡིན་ན། བུ་གཞན་པ་ཚང་མའི་ལས་དབང་
ལས་ཐར་རྒྱུ་མ་རེད། དགའ་མོས་སམ་ཡང་ན་བཙན་ཤུགས་ཀྱིས་ང་སློབ་གྲྭར་
བཏང་ནས་སློབ་སྦྱོང་བྱེད་དུ་འཇུག་རྒྱུ་རེད། ཁྱོད་ལ་མ་གསང་དྲང་པོར་བཤད་
ན། ང་ལ་སློབ་སྦྱོང་བྱེད་པའི་འདུན་པ་མེད། དེ་ལས་ཕྱེ་མ་ལེབ་ཀྱི་རྗེས་སུ་རྒྱུག་
པའམ།·ཤིང་སྡོང་ལ་འཛེགས་པ། བྱིའུ་ཕྲུག་རྣམས་ཚང་ནས་ལེན་པ་བཅས་ནི་
ལྡབ་འགྱུར་གྱིས་སྤྲོ་སྣང་ཆེ་བ་ཞིག་རེད།”
“ཤ་ཚ་བའི་གླེན་ཕྲུག དེ་ལྟར་བྱས་ན། ཁྱོད་རང་བོང་བུ་བོང་རྐྱང་ཞིག་ཏུ་
གྱུར་ནས་ཚང་མས་ཁྱོད་ལ་འཕྱ་སྨོད་བྱ་ངེས་པ་མི་ཤེས་སམ།”
“ཁ་ཚུམས།ལྟས་ངན་ཁ་སྡུག་ཁྱོད།”ཕེ་ནོ་ཁོ་ཡིས་སྐད་བརྒྱབས།
ཡིན་ན་ཡང་། ངང་རྒྱུད་རིང་ཞིང་ཤེས་རབ་ཆེ་བའི་ཆ་ག་པ་དེས་ཁོའི་རྩུབ་
སྤྱོད་ལ་འཚིག་པ་ཟ་བའི་ཚབ་ཏུ་སྐད་གདངས་གཅིག་མཚུངས་ཀྱིས་མུ་མཐུད་
འདི་ལྟར་སྨྲས།
“གལ་སྲིད་ཁྱོད་སློབ་གྲྭར་འགྲོ་འདོད་མེད་ན། མ་མཐར་ཚོང་ལས་ཤིག་
སྦྱོངས་དང༌། དེས་ཁྱོད་ལ་དྲང་པོའི་ལམ་ནས་ཟས་འཚོལ་བར་ཕན་ཐོགས་ངེས་
རེད།”
ཁོང་ཁྲོ་ལང་འགོ་ཚུགས་བཞིན་པའི་ཕེ་ནོ་ཁོ་ཡིས་དེར་ལན་འདི་ལྟར་
བཏབ།
“འཇིག་རྟེན་སྟེང་གི་ཚོང་ལས་ཐམས་ཅད་ཀྱི་ཁྲོད་ནས་ངའི་ཡིད་དབང་
དངོས་གནས་འཕྲོག་མཁན་གཅིག་ཁོ་ན་འདུག དེ་ཁྱོད་ཀྱིས་ཤེས་སམ།”
“ཚོང་ལས་དེ་གང་རེད་དམ།”
“དེ་ནི་ཟ་རྒྱུ་དང་འཐུང་རྒྱུ། གཉིད་ཁུག་རྒྱུ་དང་སྐྱིད་པོ་གཏོང་རྒྱུ། ཞོགས་པ་
ནས་དགོང་མོའི་བར་དུ་འཁྱམ་པོའི་མི་ཚེ་སྐྱེལ་རྒྱུ་བཅས་རེད།”
དེར་སྨྲ་ཤེས་པའི་ཆ་ག་པས་འདི་ལྟར་བརྗོད་པ།
“དེ་ལྟ་བུའི་ཚོང་ལས་གཉེར་མཁན་ཚང་མ་རྟག་ཏུ་མཇུག་མཐར་སྨན་ཁང་
ངམ་ཡང་ན་བཙོན་ཁང་དུ་འགྲོ་ངེས་རེད།”
“ལྟས་ངན་ཁ་སྡུག་ཁྱོད། སོ་སོས་སོ་སོར་བདག་སྐྱོང་བྱོས། གལ་སྲིད་ང་ཁོང་
ཁྲོ་ལངས་ན་ཁྱོད་ལ་སྡུག་འཕྲད་འོང༌།”
“ཤ་ཚ་བའི་ཕེ་ནོ་ཁོ།ངས་ངོ་མ་ཁྱོད་ལ་སྙིང་རྗེ་ཡི་འདུག”
“ཅིའི་ཕྱིར་ཁྱོད་ཀྱིས་ང་ལ་སྙིང་རྗེའམ།”
“ཁྱོད་རང་ཨ་ལད་པད་ཀོ་ཞིག་ཡིན་པས་ཡིན་ལ།དེ་ལས་ཀྱང་སྡུག་པ་ཞིག་
ལ། ཁྱོད་ལ་ཤིང་གོག་གི་མགོ་ཞིག་འདུག་པས་ཡིན།”
ཁོའི་ཚིག་མཐའ་མ་དེ་དག་ལ་ཕེ་ནོ་ཁོ་རབ་ཏུ་ཁྲོས་ནས་ཡར་མཆོངས་པ་
དང་། རྐུབ་སྟེགས་ཐོག་ནས་ཤིང་གི་ཐོ་བ་ཞིག་བླངས་ཏེ་སྨྲ་ཤེས་པའི་ཆ་ག་པའི་
ཐོག་ཏུ་འཕངས།
་ལ་ཁོ་ལ་དངོས་གནས་གཞུ་འདོད་མེད་སྲིད་རུང་།སྟབས་མ་ལེགས་པ་ཞིག་ལ་
ཐོ་བ་དེ་ཏག་ཏག་ཆ་ག་པའི་མགོ་ལ་ཕོག་པས། ཡ་ང་བའི་ཆ་ག་པ་ལ“ཁོ་རིས-ཁོ་
རིས-ཁོ་རིས”ཞེས་ངུ་བའི་དབུགས་ཀྱང་ཧ་ལམ་ལྷག་མེད་པ་དང༌། དེ་ནས་ཁོ་
གྱང་ལྡེབས་སུ་ལེབ་ལེབ་དང་སྐམ་པོར་གྱུར་ནས་ལུས་སོ།།།།

ལེའུ་ལྔ་པ།

འཕུར་ཤེས་པའི་སྒོ་ང་།
རིམ་གྱིས་ས་རུབ་པ་དང་ཕེ་ནོ་ཁོ་ཡིས་ཉིན་གང་བོར་ཟས་ཅི་ཡང་མ་ཟོས་པ་
དྲན་པས། ཁོའི་ཕོ་བའི་ནང་ཟ་འདོད་ཀྱི་དང་ག་དང་ཤིན་ཏུ་མཚུངས་པའི་ཚོར་
སྣང་མི་བདེ་བ་ཞིག་སྐྱེ་འགོ་བརྩམས།
སྐར་མ་འགའ་ཤས་ཕྱིན་པའི་རྗེས་སུ། ཟ་འདོད་ཀྱི་དང་ག་དེ་བཀྲེས་ལྟོགས་
སུ་གྱུར་ཅིང་། ཅུང་ཙམ་ཡང་མ་ཕྱིན་གོང་བཀྲེས་ལྟོགས་དེ་བཟོད་དཀའ་བའི་
ལྟོགས་རྔམ་དུ་གྱུར།
ཡ་ང་བའི་ཕེ་ནོ་ཁོ་མགྱོགས་མྱུར་འཇུ་ལུང་ཅན་གྱི་ཧ་ཡང་ཡོད་སའི་ཐབ་
རྩར་རྒྱུགས་ཤིང་།ཁ་གཅོད་ཕྱེ་ནས་ནང་དུ་ཅི་ཞིག་ཡོད་མེད་ལྟ་གྲབས་བྱས།འོན་
ཀྱང༌། འཇུ་ལུང་ཅན་གྱི་ཧ་ཡང་དེ་ནི་གྱང་ལྡེབས་སུ་བྲིས་པའི་རི་མོ་ཙམ་རེད།
ཁྱོད་ཀྱིས་སྐབས་དེའི་ཁོའི་ཚོར་སྣང་རྣམས་ཚོད་དཔག་བྱེད་ཐུབ། ཁོའི་སྣ་རིང་
པོ་དེ་མ་མཐར་ཡང་སོར་གསུམ་ཙམ་ཇེ་རིང་དུ་ཕྱིན་སོང་།
དེ་ནས་བག་ལེབ་དུམ་བུ་ཞིག་ཨེ་རྙེད་ཆེད། ཁོས་ཁང་པའི་ནང་ཕར་རྒྱུག་
ཚུར་རྒྱུག་བྱས་ཏེ་ཅོག་ཙེའི་འཐེན་སྒམ་ནང་དང་སེམས་སུ་འཁོར་ཚད་ཀྱི་གནས་
ཐམས་ཅད་ལ་བཙལ། ངོ་མ་བག་ལེབ་སྐམ་པོ་དུམ་བུ་ཞིག་གམ། ཡང་ན་བག་
ལེབ་ཀྱི་ཕྱི་སྐོགས་སམ། ཁྱིས་བསྐྱུར་བའི་རུས་དུམ་ཞིག་གམ། ཧམ་སྤུ་བརྒྱབས་
པའི་རྒྱ་གར་ཨ་ཤོམ་གྱི་ལྡེ་གུ་ཉུང་ཉུང་ཞིག་གམ།ཉ་རུས་ཤིགཡང་ན་སེན་འབྲུའི་
ཙི་གུ་ཞིག་བཅས་སོ་འབྲད་བྱ་རུང་བའི་དངོས་པོ་ཅི་འདྲ་ཞིག་རྙེད་ཀྱང་འགྲིག
འོན་ཀྱང་།ཁོས་ཅི་ཡང་མ་རྙེད།དངོས་གནས་ཅི་དང་གང་ཡང་མ་རྙེད།
ཁོས་དེ་ལྟར་ཟས་འཚོལ་བའི་རིང་ལ། བཀྲེས་ལྟོགས་ཇེ་ཆེ་ནས་ཇེ་ཆེར་
སོང་། ཡ་ང་བའི་ཕེ་ནོ་ཁོ་ལ་ཨ་སྟོང་རྒྱག་པ་ལས་གདུང་བ་སེལ་བའི་ཐབས་
གཞན་ཅི་ཡང་མེད་པ་དང་། ཁོའི་ཨ་སྟོང་རྣམས་ཤིན་ཏུ་ཆེན་པོ་ཡིན་པས་
མཚམས་ལན་རེར་ཁ་རྣ་ཅོག་ལ་ཐུག་གྲབས་བྱས། ཁོས་ཨ་སྟོང་བརྒྱབས་རྗེས།
སྐད་ཆ་ལྡབ་ལྡིབ་འགའ་བཤད་པ་དང་དྲན་མེད་དུ་བརྒྱལ་རྒྱུ་ཡིན་པའི་སྣང་བ་
སྐྱེས།
དེ་ནས་ཁོས་འུ་ཐུག་པའི་ངང་ངུ་འགོ་བརྩམས་ཏེ་སྨྲས་པ།
“སྨྲ་ཤེས་པའི་ཆ་ག་པ་བདེན་འདུགངས་ཨ་ཕ་ལ་རྒྱབ་གཏོད་བྱས་ཏེ་ཁྱིམ་
ནས་བྲོས་པ་ནོར་འདུག གལ་སྲིད་ཨ་ཕ་འདིར་ཡོད་ན། ང་ད་ལྟ་ཨ་སྟོང་རྒྱག་
བཞིན་འཆི་མི་སྲིད། ཨ་ཙི། བཀྲེས་ལྟོགས་ནི་ཅི་འདྲའི་འཇིགས་སུ་རུང་བའི་ནད་
ངན་ཞིག་རེད་ཨང་།”
ཏག་ཏག་སྐབས་དེར་ཁོས་ཐལ་སྤུངས་ཁྲོད་དུ་དངོས་པོ་ཞིག་མཐོང་བའི་
སྣང་བ་སྐྱེས། དེ་ནི་བྱ་དེའི་སྒོ་ང་དང་འདྲ་བའི་དངོས་པོ་དཀར་ཞིང་འཇོང་
འཇོང་ཞིག་རེད། ཁོས་མཆོང་ཐེངས་གཅིག་གིས་དེ་ལག་ཏུ་འཛིན་པར་སྐར་ཆ་
གཅིག་ལས་མ་འགོར་བ་དང་།དེ་ནི་དངོས་གནས་སྒོ་ང་ཞིག་རེད།
ཕེ་ནོ་ཁོའི་དགའ་སྤྲོ་ནི་བརྗོད་ལས་འདས་པ་དང༌། ཁོས་དེ་ནི་ཕལ་ཆེར་རྨི་
ལམ་ཞིག་ཡིན་ངེས་སྙམ་པའི་ཡིད་ཆེས་དང་ལྷན་དུ།སྒོ་ང་དེ་ལག་པའི་ནང་ཕར་
སྒྲིལ་ཚུར་སྒྲིལ་གྱིས་རེག་ཅིང་འོ་བསྐྱལ། ཁོས་དེ་ལ་འོ་བྱེད་པ་དང་སྦྲགས་འདི་
ལྟར་བཤད།
“ད་ནི་ངས་སྒོ་ང་འདི་ཇི་ལྟར་འཚོད་དགོས་སམ། སྒོ་ང་བརྔོས་མ་བཟོའམ།
མ་རེད། དཀར་སྡེར་ནང་བཙོས་ན་ཨེ་ཡག ཡང་ན་ཚལ་སླང་ནང་བརྔོས་ན་ཨེ་
ཞིམ། ཡང་ན་ལམ་སེང་འཚོད་དམ། མ་རེད། དཀར་སྡེར་ནང་འཚོད་རྒྱུ་ནི་དེ་
དག་ཚང་མའི་ཁྲོད་ནས་མགྱོགས་ཤོས་དེ་རེད།ང་ལྟོགས་ནས་འཆི་གྲབས་འདུག”
ཁོས་ལམ་སེང་རྫ་མའི་དཀར་སྡེར་དེ་དམར་ལྷམ་ལྷམ་གྱི་མེ་མདག་གིས་
གང་བའི་མེ་སླང་ཐོག་ཏུ་བཞག་པ་དང༌། དཀར་སྡེར་ནང་དུ་སྣུམ་དང་མར་
གྱི་ཚབ་ཏུ་ཆུ་ཉུང་ཉུང་ཞིག་བླུགས། ཆུ་ལས་རླངས་པ་ལང་འགོ་བརྩམས་པ་
ན། ཁོས་“ཚག་སྒྲ”དང་བཅས་སྒོང་ཤུན་བཅག་སྟེ་ནང་སྙིང་ཆུ་ནང་ལ་འཛག་ཏུ་
བཅུགའོན་ཀྱང་།སྒོ་ངའི་སེར་རིལ་དང་དཀར་པོའི་ཚབ་ཏུ།བྱ་དེ་ཆུང་ཆུང་ཞིག་
དགའ་སྤྲོ་དང་གུས་ཞབས་ངང་ཕྱི་ལ་དོན་བྱུང༌། བྱ་དེ་དེས་ཤིན་ཏུ་སྙིང་རྗེ་བའི་
གུས་ཚུལ་ཞིག་བསྟན་ཏེ་ཕེ་ནོ་ཁོ་ལ་འདི་ལྟར་སྨྲས།
“སྦྱིན་བདག་ཕེ་ནོ་ཁོ་ལགས། ཁྱེད་ཀྱིས་ང་ལ་སྒོང་ཤུན་གཅོག་པའི་དཀའ་
སྡུག་སེལ་རོགས་བྱས་པར་ཐུགས་རྗེ་ཆེ་གྲངས་མེད་ཞུ། སླར་མ་མཇལ་བར་བདེ་
མོར་བཞུགས།སྐུ་གཟུགས་བདག་སྐྱོང་གནོངས། ཁྱིམ་མི་ཚང་མར་ངའི་འཚམས་
འདྲི་ཞུ་རོགས།”
བྱ་དེ་དེས་དེ་ལྟར་བཤད་རྗེས། གཤོག་པ་བརྐྱངས་ཏེ་སྒོ་ཕྱེ་ནས་བཞག་པའི་
སྒེའུ་ཁུང་ལས་དོན་པ་དང་། རྒྱང་དུ་འཕུར་ནས་མི་སྣང་བར་གྱུར།
ཡ་ང་བའི་ཨ་ལད་པད་ཀོ་དེ་ནི་བླ་འཁྱར་བ་བཞིན་ཁ་གདངས་ཤིང་མིག་
གཡོ་འགུལ་མེད་པ་དང༌། སྒོང་ཤུན་ལག་ཏུ་བཟུང་ནས་ལངས་འདུག འོན་ཀྱང༌།
ཧ་ལས་ཤིང་ཧོན་འཐོར་བའི་གནས་ཚུལ་ཐོག་མ་དེ་ལས་སོས་རྗེས། ཁོས་འུ་ཐུག་
ཐབས་ཟད་ངང་ངུ་བ་དང་ཆོ་ངེ་འདེབས་པ། པང་གཅལ་ཐོག་རྐང་རྡེབ་བཅས་
བྱེད་འགོ་བརྩམས་པ་དང་། དེ་ལྟར་ངུ་ཞོར་སྨྲེ་སྔགས་འདི་ལྟར་བཏོན།
“ཨ་ཙི། དངོས་གནས་སྨྲ་ཤེས་པའི་ཆ་ག་པ་བདེན་འདུག གལ་སྲིད་ང་ཁྱིམ་
ནས་བྲོས་བྱོལ་དུ་མ་ཕྱིན་ཞིང་ཨ་ཕ་འདིར་ཡོད་ན། ད་ལྟ་ང་བཀྲེས་ལྟོགས་ཀྱིས་
འཆི་སྲིད་རྒྱུ་མ་རེད། ངོ་མ་བཀྲེས་ལྟོགས་ནི་ཅི་འདྲའི་འཇིགས་སུ་རུང་བའི་ནད་
ངན་ཞིག་རེད་ཨང་།”
ཁོའི་ཕོ་བས་སྔར་ལས་ཀྱང་ཆེ་བའི་ཁྲོག་སྒྲ་བསྒྲགས་པ་དང་། ཁོས་དེ་ཇི་
ལྟར་འཇགས་ཐབས་བཟོ་དགོས་མ་ཤེས་པས། གཏོང་ཕོད་ཅན་འགའ་དང་ཐུག་
སྟེ་བག་ལེབ་རེ་སྦྱིན་པ་གཏོང་བའི་རེ་བས་ཁྱིམ་ནས་དོན་ཏེ་གྲོང་སྡེའི་ནང་
སྐོར་འཆམ་བྱ་རྒྱུའི་བསམ་བློ་འཁོར།།།།

ལེའུ་དྲུག་པ།

ཕེ་ནོ་ཁོའི་རྐང་པ་མེས་འཚིགས་ནས་སོལ་བར་གྱུར་པ།
དེ་ནི་དྲག་ཆར་རླུང་འཚུབ་ཆེ་བའི་མཚན་མོ་ཞིག་རེད། འབྲུག་སྒྲ་འུར་འུར་དུ་
ལྡིར་ཞིང་གློག་འོད་ཤིན་ཏུ་གསལ་བས་ནམ་མཁར་མེ་འབར་བ་ལྟར་སྣང༌།
ཕེ་ནོ་ཁོ་འབྲུག་སྒྲ་ལ་ཧ་ཅང་ཞེད་ན་ཡང༌། བཀྲེས་ལྟོགས་ནི་ཞེད་སྣང་
ལས་ཀྱང་ཚབས་ཆེ་བས། ཕེ་ནོ་ཁོས་ཁང་པའི་སྒོ་བརྒྱབས་ཏེ་གྲོང་སྡེའི་ཕྱོགས་སུ་
རྒྱུགས་པ་དང་། མཆོང་ཐེངས་བརྒྱ་ལྷག་གི་ནང་གྲོང་སྡེའི་ནང་འབྱོར་བའི་ཚེ།
ཁོའི་ལྕེ་ཕྱི་ལ་ནར་ཞིང་དབུགས་ཧལ་ཧལ་བྱེད་པ་ནི་རི་དྭགས་བདས་རྗེས་ཀྱི་ཤྭ་
ཁྱི་ཞིག་དང་མཚུངས།
ཡིན་ན་ཡང༌། ཁོས་གྲོང་སྡེ་དེ་ནག་ཁུང་ངེར་དང་སྟོང་ལྷང་ངེར་ཡོད་པ་
མཐོང་། ཚོང་ཁང་རྣམས་ཀྱི་སྒོ་གཏན་དང་གྲོང་སྡེའི་སྒེའུ་ཁུང་དག་བརྒྱབས་
ནས་རྒྱ་སྲང་ནང་ཁྱི་གཅིག་ཀྱང་མཐོང་ཡུལ་དུ་མི་འདུག་པས་དེ་ནི་གཤིན་པོའི་
ཡུལ་ཞིག་དང་མཚུངས།
བཀྲེས་ལྟོགས་དང་འུ་ཐུག་གིས་དེད་པའི་ཕེ་ནོ་ཁོ་ཡིས་ཁང་པ་ཞིག་གི་དྲིལ་
བུ་བཟུང་ནས་ནུས་ཤུགས་ཡོད་ཚད་ཀྱིས་དཀྲོལ་མགོ་བརྩམས་པ་དང་ཆིག་ལབ་
འདི་ལྟར་བརྒྱབས།
“འདིས་མི་ཞིག་འགུགས་ངེས་རེད།”
དེས་དངོས་སུ་མི་ཞིག་བཀུག་བྱུང་། མགོ་ལ་མཚན་ཞྭ་གྱོན་པའི་རྒད་པོ་
གཟུགས་ཐུང་ཞིག་སྒེའུ་ཁུང་ནས་ཕྱིར་བལྟས་ཏེ་ཁྲོ་བའི་ངང་བཤད་དོན།
“དུས་ཚོད་འདི་འདྲ་བར་ཁྱོད་ལ་ཅི་ཞིག་དགོས་སམ།”
“ཁྱེད་ཀྱིས་སེམས་བཟང་གིས་ང་ལ་བག་ལེབ་ཆུང་ཆུང་ཞིག་གནང་ན་
འགྲིག་གམ།”
“དེར་སྒུགས་དང༌།ང་ལམ་སེང་ཕྱིར་སླེབ་ཡོང་།”རྒད་པོ་གཟུགས་ཐུང་དེས་
དེ་ལྟར་བཤད་མོད། སེམས་སུ་ཁོ་ནི་མཚན་མོར་ཁང་པའི་དྲིལ་བུ་དཀྲོལ་ནས་ཁུ་
སིམ་མེར་ཉལ་བའི་མི་ཡ་རབས་རྣམས་གཉིད་ལས་དཀྲོག་རྒྱུར་དགའ་བའི་
བསྟན་བཤིག་ཚོའི་ཁྲོད་ནས་གཅིག་ཡིན་ངེས་རེད་དྲན།
སྐར་མ་ཕྱེད་ཀའི་རྗེས་སུ། སྒེའུ་ཁུང་དེ་ཡང་བསྐྱར་ཕྱེ་བ་དང་། སྔོན་གྱི་རྒད་
པོ་གཟུགས་ཐུང་དེས་ཕེ་ནོ་ཁོ་ལ་སྨྲས་པ།
“ཁྱོད་འོག་ལ་ཡོང་ནས་ཞྭ་མོ་ཟེད་དང་།”
ཕེ་ནོ་ཁོ་ཕར་ཕྱིན་ནས་ཞྭ་མོ་ཕུད། འོན་ཀྱང༌། ཁོས་དེ་འཛེད་གྲབས་ཡོད་
པའི་ཚེ། ཆུ་དུང་བན་ཆེན་པོ་གང་མར་ཁོའི་མགོ་ཐོག་ཏུ་བྱོ་བ་དང་། ཁོའི་མགོ་
ནས་རྐང་མཐིལ་བར་གྱི་ལུས་པོ་ཡོངས་རྫོགས་སྐམ་རྙིད་དུ་ཤོར་བའི་ཁྲུང་ཁྲུང་
མེ་ཏོག་བུམ་པ་གང་ལྟར་རློན་པ་རློན་རྐྱང་དུ་གྱུར།
ཕེ་ནོ་ཁོ་ནི་ཆུས་བངས་པའི་བྱ་དེ་ཞིག་ལྟར་བཀྲེས་ལྟོགས་དང་ངལ་དུབ་
ཀྱིས་ཡོངས་སུ་མནར་ནས་ཁྱིམ་དུ་ལོག ཁོ་ལ་ཡར་ལང་བའི་ནུས་ཤུགས་ཀྱང་
མེད་པས་མར་འགྱེལ་བ་དང་། བརློན་ཞིང་འདམ་གྱིས་གཡོགས་པའི་རྐང་པ་
གཉིས་དམར་ལྷམ་མེར་འབར་བཞིན་པའི་མེ་མདག་གིས་གང་བའི་མེ་སླང་
འཁྲིས་སུ་བཞག་སྟེ་ངལ་གསོས།
དེ་ནས་ཁོ་གཉིད་དུ་ཤོར་ཞིང་། གཉིད་ཁུག་པའི་སྐབས་ཁོའི་ཤིང་ལས་གྲུབ་
པའི་རྐང་པར་མེས་ཟིན་པ་དང༌། ག་ལེར་རྐང་པ་ཡོངས་རྫོགས་འཚིགས་ནས་
སོལ་བར་གྱུར།
ཕེ་ནོ་ཁོ་མུ་མཐུད་གཉིད་དུ་ཡུར་ནས་སྔུར་བ་འཐེན་ཚུལ་ལ་བལྟས་ན།ཁོའི་
རྐང་པ་དེ་མི་གཞན་ཞིག་ལ་འབྱར་བ་དང་མཚུངས། མཇུག་མཐར་ཐོ་རེངས་ཀྱི་
མཚམས་སུ་ཁོ་གཉིད་ལས་སད། རྒྱུ་མཚན་ནི་མི་ཞིག་གིས་སྒོ་རྡུང་བཞིན་ཡོད་
པས་རེད།
“སུ་ཡིན་ནམ།”ཁོས་མིག་ལ་འཕུར་འཕུར་དང་ཨ་སྟོང་རྒྱག་བཞིན་དྲིས།
་ཡིན།”སྐད་སྒྲ་ཞིག་གིས་ཚུར་ལན་སྟེར།
ཕེ་ནོ་ཁོས་དེ་ཇི་ཕེ་ཐོའི་སྐད་ཡིན་པ་ངོས་ཟིན།། །།

ལེའུ་བདུན་པ།

ཇི་ཕེ་ཐོས་རང་ཉིད་ཀྱི་ཞོགས་ཟས་ཕེ་ནོ་ཁོ་ལ་བྱིན་པ།
ཡ་ང་བའི་ཕེ་ནོ་ཁོའི་མིག་ཟུང་ད་རུང་གཉིད་ཀྱིས་ཕྱེད་ཙམ་ཟུམ་ཡོད་པ་དང༌།
ཁོས་ད་དུང་ཡང་རང་ཉིད་ཀྱི་རྐང་པ་འཚིགས་ཚར་བ་རྟོགས་མེད། དེར་བརྟེན་
ཁོས་སོ་སོའི་ཨ་ཕའི་སྐད་ཐོས་མ་ཐགམགྱོགས་མྱུར་ལངས་ཏེ་སྒོ་ཕྱེ་བར་རྒྱུགས།
འོན་ཀྱང་། འཁྱར་འཁྱོར་གཉིས་གསུམ་ཞིག་བྱས་རྗེས། ལུས་ཧྲིལ་པོ་པང་གཅལ་
སྟེང་དུ་ལོག་པ་དང༌། ཁོ་མར་འགྱེལ་བའི་སྒྲ་ནི་ཤིང་སྐྱོགས་སྒྱེ་མོ་གང་ཐོག་
བརྩེགས་ལྔ་པ་ནས་མར་གཡུགས་པ་དང་མཚུངས།
“སྒོ་ཕྱེས་དང་།”ཇི་ཕེ་ཐོས་ཕྱི་ཡི་སྲང་ལམ་ནས་སྐད་བརྒྱབས།
“བརྩེ་བའི་ཨ་ཕ་ལགས། ངས་འབྱེད་ཐུབ་ཀྱི་མི་འདུག”ཨ་ལད་པད་ཀོས་ངུ་
བ་དང་ཐང་ཐོག་ཏུ་འགྲེ་ལྡོག་རྒྱག་བཞིན་ལན་སྟེར།
“ག་རེ་བྱས་ནས?”
“ངའི་རྐང་པ་ཟོས་འདུག”
“སུས་ཁྱོད་ཀྱི་རྐང་པ་ཟོས་འདུག”
“ཞི་མིས།” ཕེ་ནོ་ཁོ་ཡིས་ལག་པས་ངོ་གདོང་འཕུར་འཕུར་བྱས་ཏེ་གཅིག་
པུར་རྩེད་མོ་ལ་རོལ་བཞིན་པའི་ཞི་མི་དེ་མཐོང་བས་དེ་ལྟར་བཤད།
“ངས་ཁྱོད་ལ་སྒོ་ཕྱེ་ལབ་ཀྱི་ཡོད། གལ་སྲིད་ཁྱོད་ཀྱིས་སྒོ་མ་ཕྱེ་ན། ང་ཁང་
པའི་ནང་ཐོན་དུས་ངའི་ལག་ནས་ཁྱོད་ལ་ཞི་མི་རག་ཡོང་།”ཇི་ཕེ་ཐོས་བསྐྱར་དུ་
བཤད།
“ང་ཡར་ལང་ཐུབ་ཀྱི་མི་འདུགང་ལ་ཡིད་ཆེས་བྱོས་དང༌། ཨ་ཙི། ང་སྙིང་
རྗེ། ང་སྙིང་རྗེ། ཚེ་སྨད་ཧྲིལ་པོར་པུས་མོ་བཙུགས་ཏེ་འགྲོ་དགོས་འཁེལ་རྒྱུ་རེད་
ཨང་།”
ཇི་ཕེ་ཐོས་སྨྲེ་སྔགས་འདི་དག་ཚང་མ་ཨ་ལད་པད་ཀོ་དེའི་གཡོ་ཇུས་གཞན་
ཞིག་ཡིན་པའི་ཡིད་ཆེས་བྱས་པ་དང༌།དེའི་མཚམས་གཅོད་དགོས་བསམས་པས།
གྱང་ཐོག་ཏུ་འཛེགས་ཏེ་སྒེའུ་ནས་ནང་དུ་འཛུལ།
ཁོ་ཤིན་ཏུ་ཁོང་ཁྲོ་ལངས་ཡོད་པ་དང་ཐོག་མར་གཤེ་གཤེ་ཁོ་ན་
བཏང༌། འོན་ཀྱང༌། ཁོས་ཕེ་ནོ་ཁོ་དངོས་གནས་རྐང་པ་མེད་པར་ཐང་དུ་འགྱེལ་
ཡོད་པ་མཐོང་སྐབས་ཡོངས་སུ་ཧོན་ཐོར་སོང༌། ཁོས་ཕེ་ནོ་ཁོ་པང་དུ་བླངས་
ནས་འོ་སྐྱེལ་བ་དང༌། མགོ་ལ་བྱིལ་བྱིལ་བྱེད་པ། བྱམས་བརྩེའི་ཚིག་སྨྲ་བ་བཅས་
ཀྱི་འགོ་རྩོམ་བཞིན་མཆི་མའི་ཐིགས་པ་ཆེན་པོ་རྣམས་འགྲམ་པ་བརྒྱུད་དེ་མར་
བཞུར་བ་དང་ངུ་བཞིན་འདི་ལྟར་སྨྲས།
“ངའི་གཅེས་ཕྲུག་ཕེ་ནོ་ཁོ།ཁྱོད་ཀྱིས་ཇི་ལྟར་རྐང་པ་མེ་རུ་སྦར་ཕོད་སོང་།”
“ཨ་ཕ་ལགས། ངས་ཤེས་མ་སོང་། འོན་ཀྱང༌། མདང་དགོང་ནི་ཤིན་ཏུ་སྡུག་
པའི་མཚན་མོ་ཞིག་ཡིན་པས། ངས་མ་ཤི་བར་བརྗེད་ཐུབ་པ་མི་འདུག འབྲུག་
སྒྲ་འུར་འུར་དུ་ལྡིར་ཞིང་གློག་དམར་འཁྱུགས་པ་དང་། ང་བཀྲེས་ལྟོགས་དྲག་
པོས་མནར་བྱུང༌། དེ་ནས་སྨྲ་ཤེས་པའི་ཆ་ག་པས་ང་ལ‘སྡུག་གྱོང་རེད། ཁྱོད་
ཀྱིས་མ་རབས་བྱས་པས་དེ་འདྲ་ཞིག་མཁོ’ཞེས་སྨྲས་བྱུང་བར། ངས་དེ་ལ‘ཆ་
ག་པ། སོ་སོས་སོ་སོར་གཅེས་སྐྱོང་བྱོས’ཞེས་བཤད། ཡང་དེས“ཁྱོད་རང་ཨ་ལད་
པད་ཀོ་ཞིག་རེད་ལ། ·ཤིང་གི་མགོ་འདུག’ཟེར་བྱུང་བས། ངས་དེའི་ཐོག་ཏུ་ཐོ་
བའི་ཡུ་བ་འཕངས་པ་དང་ཁོ་ཤི་སོང་། འོན་ཀྱང༌། ངས་ཁོ་གསོད་དགོས་བསམ་
མ་བྱུང་བས་ནོར་འཁྲུལ་དེ་ཁོ་རང་གི་རེད། དེའི་དཔང་རྟགས་ནི་ངས་རྫ་མའི་
སྡེར་མ་མེ་མདག་གིས་གང་བའི་མེ་སླང་ཐོག་ཏུ་བཙུགས་ཡོད་པ་དེ་ཡིན། འོན་
ཀྱང༌། བྱ་ཞིག་ཕྱི་ལ་ཕུར་ཏེ‘ཡང་བསྐྱར་མ་མཇལ་བར་བདེ་བར་བཞུགས། ཁྱིམ་
མི་ཚང་མར་འཚམས་འདྲི་ཡོད’ཅེས་སྨྲས་བྱུང༌། དེ་ནས་ང་ཇེ་ལྟོགས་སུ་གྱུར་
པ་དང་། དེ་ལ་བརྟེན་ནས་མཚན་ཞྭ་གྱོན་པའི་རྒད་པོ་གཟུགས་ཐུང་དེས་སྒེའུ་
ཁུང་ཕྱེ་སྟེ་ང་ལ‘འོག་ཏུ་ཡོང་ནས་ཞྭ་མོ་ཟེད’ཟེར་བ་དང༌། ངའི་མགོ་ཐོག་ཏུ་ཆུ་
དུང་བན་གང་བྱོ་བྱུང་། བག་ལེབ་དུམ་བུ་ཆུང་ཆུང་ཞིག་སློང་བ་ནི་ངོ་ཚ་ཞབས་
འདྲེན་གང་ཡཡང་མ་རེད།ཨེ་རེད།དེའི་རྗེས་ང་ལམ་སེང་ཁྱིམ་དུ་ལོག་པ་དང་།ཧ་
ཅང་ལྟོགས་དྲགས་པས་རྐང་པ་མེ་སླང་སྟེང་དུ་བཞག་སྟེ་བསྐམས། དེ་ནས་ཁྱེད་
ལོག་བྱུང་བ་དང་རྐང་པ་འབར་ཟིན་པ་ཚོར་བྱུང་། ང་རྟག་ཏུ་ལྟོགས་པར་ལུས་
པ་དང་ད་ནི་རྐང་པའང་མེད། ཨ་ཙི། ཨ་ཙི། ཨ་ཙི།”དེ་ལྟར་ཕེ་ནོ་ངུ་འགོ་ཚུགས་
ནས་སྐད་ཤུགས་ཆེན་པོས་ངུས་པས།ཁོའི་ངུ་སྐད་སྤྱི་ལེ་ལྔ་ཡི་མཚམས་ནས་ཐོས་
ཐུབ།
མགོ་རྙོག་ཆེ་བའི་འགྲེལ་བཤད་དེ་ལས་ཇི་ཕེ་ཐོས་གནད་དོན་གཅིག་རང་
ཧ་གོ་བྱུང་བ་ནི། ཨ་ལད་པད་ཀོ་ལྟོགས་ནས་འཆི་གྲབས་བྱེད་བཞིན་པ་དེ་རེད།
ཁོས་གློ་ཁུག་ནས་ལི་གསུམ་བཏོན་ནས་ཁོ་ལ་སྟེར་ཞོར་འདི་ལྟར་སྨྲས།
“ལི་གསུམ་པོ་འདི་ངས་ཞོགས་ཟས་བྱེད་དགོས་བསམས་ཀྱང་། ད་ཁྱོད་ལ་
སྟེར་འདོད།འདི་དག་ཟོ་དང།ཁྱོད་ལ་ཕན་ཐོགས་པའི་རེ་བ་ཡོད།”
“ཁྱོད་ཀྱིས་འདི་དག་ང་ལ་སྟེར་འདོད་ན། བརྩེ་སེམས་ཆེན་པོས་ཤུན་པ་
བཤུས་ནས་སྟེར་དང༌།”
“ཤུན་པ་ཤུས་ཨེ།”ཇི་ཕེ་ཐོ་ཧ་ལས་ཏེ་སྨྲས། “ངའི་བུ།ངས་ཁྱོད་དེ་འདྲའི་ཆེ་
བ་དང་འགྱིང་སྣང་ཅན་ཞིག་རེད་གཏན་ནས་བསམ་མ་བྱུང་།དེ་ཡག་པོ་མ་རེད།
འཇིག་རྟེན་འདིའི་སྟེང་ང་ཚོ་ཆུང་དུས་ནས་ཟས་རིགས་ཚང་མར་དགའ་པོ་
དང་ཟ་བའི་གོམས་འདྲིས་ཐེབས་པ་བྱེད་དགོས། རྒྱུ་མཚན་ནི་ང་ཚོ་ལ་གང་ཞིག་
རག་ཡོང་བཤད་ཚོད་མི་ཐིགགང་དང་ཅི་ཡང་འབྱུང་སྲིད།”
“ཁྱོད་དངོས་གནས་བདེན་པ་རེད། ཡིན་ན་ཡང་། ངས་ཤུན་པ་མ་བབཤུས་
པའི་ཤིང་ཏོག་གཏན་ནས་ཟ་རྒྱུ་མིན། ང་ཤུན་པ་ལ་གཏན་ནས་མི་དགའ།”ཕེ་ནོ་
ཁོ་ཡིས་ཇི་ཕེ་ཐོའི་ཚིག་མཚམས་བཅད་དེ་བཤད།
དེ་བས་རྒད་པོ་བཟང་པོ་ཇི་ཕེ་ཐོས་ལི་གསུམ་པོའི་ཤུན་པ་བཤུས་པ་དང༌།
ཤུན་པ་རྣམས་ཅོག་ཙེའི་ཟུར་ཞིག་ཏུ་བཞག
ཕེ་ནོ་ཁོས་ལི་དང་པོ་དེ་ཁམ་གཉིས་ཀྱིས་ཟོས་རྗེས། དེའི་ནང་སྙིང་གཡུག་
གྲབས་བྱས།འོན་ཀྱང་ཇི་ཕེ་ཐོས་ཁོའི་ལག་ངར་ནས་བཟུང་སྟེ་འདི་ལྟར་བརྗོད།
“འདི་མ་གཡུགས། འཇིག་རྟེན་སྟེང་གི་དངོས་པོ་ཚང་མར་བེད་སྤྱོད་ཡོང་
སྲིད།།”
“འོན་ཀྱང་། ངས་ནང་སྙིང་འདི་མི་ཟ་ཐག་ཆོད་ཡིན།”ཕེ་ནོ་ཁོས་ཕྱིར་སྐད་
བརྒྱབས་པ་དང་དུག་སྦྲུལ་ལྟར་ལུས་པོ་འཕག་འཚག་བྱས།
“སུས་ཤེས།གང་དང་ཅི་ཡང་འབྱུང་སྲིད།”ཇི་ཕེ་ཐོས་ཁོང་ཁྲོ་མ་ལངས་པར་
ཡང་བསྐྱར་སྨྲས།
དེ་ལྟར་ནང་སྙིང་གསུམ་པོ་སྒེའུ་ཁུང་ནས་ཕྱི་ལ་གཡུག་རྒྱུའི་ཚབ་ཏུ་ཤུན་པ་
དང་ལྷན་དུ་ཅོག་ཙེའི་ཟུར་དུ་ཉར།
ཕེ་ནོ་ཁོས་ལི་གསུམ་པོ་ཟོས་པའམ་ཁྱུར་མིད་བཏང་རྗེས། ཨ་སྟོང་ཆེན་པོ་
ཞིག་བརྒྱབས་ནས་སེམས་ཁྲལ་ཆེན་པོའི་ངང་སྨྲས་པ།
“ང་སྔར་བཞིན་ཤིན་ཏུ་ལྟོགས་ཀྱི་འདུག”
“བུ།འོན་ཀྱང༌།ད་ནི་ང་ལ་སྟེར་རྒྱུ་ཅི་ཡང་མེད།”
“ཅི་ཡང་མེད་དམ།དངོས་གནས་ཅི་ཡང་མེད་དམ།”
“ང་ལ་ལི་གསུམ་པོའི་ཤུན་པ་དང་ནང་སྙིང་ལས་ཅི་ཡང་མེད།”
“མི་ཞིག་ལ་ངེས་པར་དུ་བཟོད་བསྲན་དགོས། གལ་སྲིད་གཞན་གང་ཡང་
མེད་ན་ངས་ཤུན་པ་ཟ་རྒྱུ་ཡིན།” ཕེ་ནོ་ཁོས་དེ་ལྟར་བཤད་པ་དང་། ཤུན་པ་དེ་
ལྡད་འགོ་བརྩམས། ཁོས་ཐོག་མར་གདོང་པ་སྙེར་སྙེར་བྱས། འོན་ཀྱང་། དེ་ནས་
མགྱོགས་མྱུར་ངང་ཤུན་པ་རྣམས་གཅིག་རྗེས་གཉིས་མཐུད་ཀྱིས་མེད་པར་བཏང་
ཞིང་།·ཤུན་པ་རྣམས་ཀྱི་རྗེས་སུ་ནང་སྙིང་ཡང་དེ་ལྟར་ཟོས། ཁོས་ཆ་ཚང་ཟོས་
ཚར་དུས་ཡིད་ཚིམ་པའི་ངང་ལག་ཟུང་ལུས་པོའི་གཞོགས་ལ་བརྡབས་ནས་
དགའ་སྤྲོའི་ངང་འདི་ལྟར་བརྗོད།
“འོ།ད་ལྷོད་ལྷོད་ཆགས་སོང་།”
དེར་ཇི་ཕེ་ཐོས་ལན་བཏབ་དོན།
“ངས་ཟ་མ་གཅིག་ཁོ་ན་ཟ་རྒྱུའི་ངན་ལོབས་ནས་ཆེ་བ་དང་འགྱིང་སྣང་
བྱེད་པ་དེ་ཡག་པོ་མེད་ལབ་པ་དེ་ད་ལྟ་ཁྱོད་ཀྱིས་བདེན་པ་ཡིན་པ་ཤེས་སོང་
ངམ། བརྩེ་བའི་བུ། ང་ཚོ་ལ་ཅི་ཞིག་འབྱུང་སྲིད་པ་གཏན་ནས་བཤད་ཚོད་མི་
ཐིགཅི་དང་གང་ཡང་འབྱུང་སྲིད།།།།”

ལེའུ་བརྒྱད་པ།

ཇི་ཕེ་ཐོས་ཕེ་ནོ་ཁོ་ལ་རྐང་པ་གསར་པ་བཟོས་པ།
ཕོ་བ་རྒྱགས་ཚར་མ་ཐགཕེ་ནོ་ཁོས་རྐང་པ་གསར་པ་ཆ་གཅིག་དགོས་ཟེར་ནས་
ངུ་བ་དང་འཁང་ར་བྱེད་འགོ་བརྩམས།
འོན་ཀྱང་། ཁོའི་བསྟན་བཤིག་ལ་ཉེས་པ་གཅོད་པའི་སླད་དུ། ཇི་ཕེ་ཐོས་ཁོ་
རང་ཉིན་ཕྱེད་རིང་འུ་ཐུག་ཐབས་ཟད་ངང་ངུ་རུ་བཅུག་པ་དང་། དེ་ནས་འདི་
ལྟར་སྨྲས།
“ཅིའི་ཕྱིར་ངས་ཁྱོད་ལ་རྐང་པ་གསར་པ་བཟོ་དགོས་སམ། ཡང་བསྐྱར་ཁྱིམ་
ནས་བྲོས་བྱོལ་ལ་འགྲོ་བྱེད་སྤྱད་ཨེ།”
“ངས་མ་འོངས་པར་ཡག་པོ་བྱེད་པའི་ཁས་ལེན་བྱེད།”ཨ་ལད་པད་ཀོ་ཡིས་
ངུ་བཞིན་བཤད།
“ཅ་དངོས་ཤིག་དགོས་དུས། བུ་ཆུང་ཚང་མས་གཅིག་མཚུངས་བཤད་ཀྱི་
རེད།”ཇི་ཕེ་ཐོས་ལན་སྟེར།
“ངས་ཁྱོད་ལ་སློབ་གྲྭར་འགྲོ་བ་དང་། སློབ་སྦྱོང་བྱེད་པ། ཁྱིམ་དུ་གཟེངས་
རྟགས་ཁྱེར་ནས་ཡོང་བའི་ཁས་ལེན་བྱེད།”
“ཅ་དངོས་ཤིག་དགོས་དུས། བུ་ཆུང་ཚང་མས་གཅིག་མཚུངས་ཀྱི་གཏམ་
རྒྱུད་བསྐྱར་ཟློས་བྱེད་ཀྱི་རེད།”
“ཡིན་ན་ཡང་། ང་བུ་གཞན་དག་དང་མི་འདྲ། ང་ཁོ་ཚོ་ཚང་མ་ལས་བཟང་
ཞིང་རྟག་ཏུ་བདེན་པ་ཤོད་ཀྱི་ཡོད། ཨ་ཕ་ལགས། ངས་ཚོང་ལས་སྦྱོང་བ་དང༌།
ཁྱེད་ཀྱི་སེམས་རྟེན་ས་དང་རྒས་གཡོག་རྒྱུག་མཁན་བྱེད་རྒྱུའི་ཁས་ལེན་བྱེད།”
ཇི་ཕེ་ཐོས་རང་གི་སྙིང་རྗེ་བའི་བུ་ཆུང་ཕེ་ནོ་ཁོ་ཡ་ང་བའི་གནས་སྟངས་དེ་
འདྲ་ཞིག་གི་ནང་དུ་ལྷུངས་པ་མཐོང་བས། སེམས་པ་སྐྱོ་བ་དང་མིག་ཟུང་མཆི་
མས་ཁེངས་སོང་། ཁོས་ཡང་བསྐྱར་ཚིག་འབྲུ་གཅིག་ཀྱང་མ་བཤད་པར། ལག་ཆ་
དང་སྤུས་དག་པའི་ཤིང་དུམ་ཆུང་ཆུང་གཉིས་བླངས་ནས་ཧུར་བརྩོན་ཆེན་པོས་
ལས་ལ་ཞུགས།
ཆུ་ཚོད་གཅིག་ཀྱང་མ་འགོར་གོང༌། ཁོས་མགྱོགས་ཤིང་བདེ་ལ་རྩ་ལམ་ལྡན་
པའི་རྐང་པ་ཆུང་ཆུང་གཉིས་བཟོས་ཚར་བ་དང་།དེ་གཉིས་ནི་ཕུལ་དུ་བྱུང་བའི་
སྒྱུ་རྩལ་བ་ཞིག་གིས་བཟོས་པ་དང་གཅིག་པ་གཅིག་རྐྱང་རེད།
དེ་ནས་ཇི་ཕེ་ཐོས་ཨ་ལད་པད་ཀོ་ལ“མིག་བཙུམས་ནས་གཉིད་ཁུགས་
ཤིག”ཅེས་བཤད་པ་དང༌།ཕེ་ནོ་ཁོས་མིག་བཙུམས་ནས་གཉིད་ཁུལ་བྱས།
ཁོས་གཉིད་པའི་ཁུལ་བྱེད་བཞིན་ཡོད་དུས།ཇི་ཕེ་ཐོས་སྒོང་ཤུན་ནང་བཞུས་
པའི་འབྱར་རྩི་ཉུང་ཉུང་དེ་བསྐུས་ཏེ་རྐང་པ་ཡར་སྦྱར་བ་དང་། ཤིན་ཏུ་ལེགས་
པོ་སྦྱར་ནས་ཐ་ན་འབྱར་མཚམས་ཀྱི་རྗེས་ཤུལ་ཡང་མཐོང་མི་ཐུབ།
ཨ་ལད་པད་ཀོ་ཡིས་རང་ཉིད་ལ་རྐང་པ་ཡོད་པ་ཚོར་མ་ཐག ཁོ་ཉལ་སའི་
ཅོག་ཙེའི་སྟེང་ནས་མར་མཆོངས་པ་དང༌། དགའ་སྤྲོ་དཔག་མེད་ཀྱིས་མྱོས་པ་
ལྟར་ཁང་པའི་ནང་ཕར་རྒྱུག་ཚུར་རྒྱུག་དང་གཡས་འཁྲབ་གཡོན་འཁྲབ་བྱེད་
འགོ་བརྩམས།
“ཁྱེད་ཀྱིས་ངའི་ཆེད་དུ་གང་བྱས་པ་དེར་རྔན་པ་སྟེར་ཕྱིར། ང་ད་ལྟ་རང་
སློབ་གྲྭར་འགྲོ་རྒྱུ་ཡིན།”ཕེ་ནོ་ཁོ་ཡིས་ཨ་ཕ་ལ་སྨྲས།
“བུ་བཟང་པོ་རེད།”
“འོན་ཀྱང་།སློབ་གྲྭར་འགྲོ་བར་ང་ལ་གྱོན་ཆས་འགའ་དགོས།”
དེ་ནས་དབུལ་ཞིང་ཕོངས་ལ་གློ་ཁུག་ནང་སྐར་ལི་གཅིག་ཙམ་ཡང་མེད་
པའི་ཇི་ཕེ་ཐོས་ཁོ་ལ་མེ་ཏོག་ལྡན་པའི་ཤོག་བུའི་གྱོན་ཆས་ཆུང་ཆུང་ཞིག་དང༌།
བག་ལེབ་ཆག་རོའི་ཞྭ་མོ་གཅིགཤིང་ཤུན་གྱི་ལྷམ་ཆ་གཅིག་བཅས་བཟོས།
ཕེ་ནོ་ཁོ་དེ་མ་ཐག་རྒྱུགས་ཏེ་རྫ་བུམ་གྱི་ཆུ་ནང་ལ་བལྟས་པ་དང་། རང་
ཉིད་ཀྱི་ཚུགས་ཀ་དང་བཟོ་ལྟ་དེར་ཤིན་ཏུ་མགུ་པོ་བྱུང་ནས་རྨ་བྱ་ལྟར་ཕར་ཚུར་
འགྱིང་འགྲོས་བྱེད་བཞིན་བརྗོད་པ།
ང་དངོས་གནས་ཕོ་ཁྱོ་ག་ཞིག་དང་འདྲ་པོ་འདུག”
“འདུག དངོས་གནས་འདྲ་པོ་འདུག ཕོ་ཁྱོ་ག་བཟོ་བྱེད་དེ་གྱོན་ཆས་སྤུས་
ལེགས་རྣམས་མ་ཡིན་པར་གཙང་མ་རྣམས་ཡིན་པ་ཡིད་ལ་འཛིན་དགོས།” ཇི་
ཕེ་ཐོས་ལན་བྱིན།
“ཨོ། སློབ་གྲྭར་འགྲོ་བར་ད་དུང་ང་ལ་དངོས་པོ་ཞིག་དགོས། གལ་ཆེ་ཤོས་
དང་ཡག་ཤོས་དེ་ང་ལ་མེད།”ཨ་ལད་པད་ཀོ་ཡིས་བསྐྱར་དུ་བསྣན།
“དེ་ཅི་ཞིག་རེད་དམ།”
“ང་ལ་དག་ཆ་སྦྱོང་དེབ་མེད།”
“ཁྱོད་བདེན།འོན་ཀྱང་།དེ་རག་པ་ལ་ང་ཚོས་ཅི་ཞིག་བྱ་དགོས་སམ།”
“དེ་ལས་སླ་མོ་རེད། ངེད་གཉིས་ཚོང་ཁང་ནང་སོང་ནས་ཉོ་རྒྱུ་ཙམ་རེད།”
“དེས་ན་སྒོར་མོ?”
ང་ལ་གཅིག་ཀྱང་མེད།”
“ང་ལའང་མེད།”རྒད་པོ་བཟང་པོ་དེས་ཤིན་ཏུ་སྐྱོ་བའི་ངང་བསྣན།
ཕེ་ནོ་ཁོ་ནི་ཧ་ཅང་སྤྲོ་སྣང་ཆེ་བའི་བུ་ཆུང་ཞིག་ཡིན་རུང་།དེའི་རྗེས་ཁོ་ཡང་
སྐྱོ་ལྷང་ངེར་གྱུར་སོང་། རྒྱུ་མཚན་ནི་དངོས་གནས་དབུལ་ཕོངས་ཀྱི་དཀའ་སྡུག་
འབྱུང་དུས། མི་ཚང་མས་རྟོགས་ངེས་པ་དང་ཐ་ན་བུ་ཆུང་ཚོས་ཀྱང་ཤེས་ངེས་
རེད།
“རེད།བཟོད་བསྲན་ལྡན་དགོས།”ཇི་ཕེ་ཐོས་དེ་ལྟར་ལབ་ཏེ་གློ་བུར་དུ་ཡར་
ལངས་པཔ་དང༌།ལྷན་པ་དགུ་རྩེག་གིས་གང་བའི་ཤུར་མའི་སྟོད་ཐུང་རྙིང་ཧྲུལ་དེ་
གྱོན་ནས་ཁང་པའི་ཕྱི་ལ་རྒྱུགས་སོང༌།
ཁོ་ཅུང་ཙམ་གྱི་རྗེས་སུ་ཕྱིར་ལོག་བྱུང་བ་དང༌། ལག་ཏུ་དག་ཆ་སྦྱོང་དེབ་
ཅིག་ཁྱེར་ཡོད། འོན་ཀྱང་། ཁོའི་སྟོད་ཐུང་རྙིང་ཧྲུལ་དེ་མཐོང་ཡུལ་དུ་མེད། ཡ་ང་
བའི་རྒད་པོ་དེས་ཕུ་ཐུང་ཅན་གྱི་ནང་འཇམ་ལས་གྱོན་མེད་པ་དང་ཕྱི་ལ་ཁ་བ་
ལྷབ་ལྷུབ་ཏུ་འབབ་བཞིན་འདུག
“ཨ་ཕ།ཁྱེད་ཀྱི་སྟོད་ཐུང?”
“ངས་དེ་བཙོངས་པ་ཡིན།”
“ཁྱོད་ཀྱིས་ཅིའི་ཕྱིར་དེ་བཙོངས་པ་ཡིན།”
“ང་ལ་དེ་ཚ་དྲོད་ཆེ་དྲགས་པས་ཡིན།”
སྐད་ཅིག་མ་དེར་ཕེ་ནོ་ཁོས་ལན་དེའི་ནང་དོན་རྟོགས་པས། དྭངས་ཤིང་
གཙང་བའི་སེམས་པའི་ཚོར་འདུ་རྣམས་འགོག་མ་ཐུབ་པར་ཡར་མཆོངས་ནས་
ཇི་ཕེ་ཐོའི་སྐེ་ལ་འཁྱུད་དེ་ཁོ་ལ་འོ་ཡང་ཡང་སྐྱེལ་འགོ་བརྩམས་སོ།། །།

ལེའུ་དགུ་པ།

ཕེ་ནོ་ཁོ་ཨ་ལད་པད་ཀོ་ཡི་དགོང་ཚོགས་ལ་ལྟད་མོ་ལྟ་བར་ཕྱིན་པ།
ཁ་བ་འབབ་མཚམས་ཆད་མ་ཐག ཕེ་ནོ་ཁོས་དག་ཆ་སྦྱོང་དེབ་སྤུས་ལེགས་དེ་
མཆན་འོག་ཏུ་བཙིར་ནས་ཕྱི་ལ་དོན་ཏེ་སློབ་གྲྭར་ཆས།ལམ་བར་དུ་ཁོའི་ཀླད་པ་
ཆུང་ཆུང་ནང་སྟོང་འཆར་སྣ་ཚོགས་ཀྱིས་གང་ཞིང་། བར་སྣང་སྟོང་པར་གཅིག་
ལས་གཅིག་མཛེས་པའི་གཞལ་ཡས་ཁང་སྟོང་ཕྲག་མང་པོ་བཞེངས་པ་དང༌། དེ་
ནས་ཆིག་ལབ་འདི་ལྟར་བརྒྱབས།
“དེ་རིང་ངས་ལམ་སེང་ཀློག་སྟངས་སྦྱོང་གི་ཡིན། དེ་ནས་སང་ཉིན་འབྲི་
བའི་འགོ་རྩོམ་རྒྱུ་དང་། གནངས་ཉིན་ཨང་རྩིས་སྦྱོང་རྒྱུ་ཡིན། དེ་ནས་ང་ལ་ཐོབ་
པའི་ཤེས་ཡོན་དེ་སྤྱད་དེ་སྒོར་མོ་མང་པོ་གསོག་གི་ཡིན། ངའི་གློ་ཁུག་ནང་གི་
སྒོར་མོ་དང་པོ་དེས་ཨ་ཕ་ལ་སྙིང་རྗེ་བའི་སྟོད་ཐུང་གསར་པ་ཞིག་ཉོ་རྒྱུ་ཡིན།
ཨ་ཙི་ངས་ཅི་ཞིག་ཤོད་བཞིན་འདུག་གམ། གྱོན་ཆས་དངོས་གནས་རེད་བསམ་
པ་ཞིག་དགོས། སྟོད་ཐུང་དེ་ཡོངས་རྫོགས་གསེར་དངུལ་ལས་གྲུབ་པ་དང་དེ་ལ་
རྡོ་རྗེ་ཕ་ལམ་གྱི་སྒྲོག་གུ་ལྡན་དགོས། སྙིང་རྗེ་བའི་རྒད་པོ་དེ་ལ་དངོས་གནས་
དེ་འདྲ་འཐོབ་འོས། རྒྱུ་མཚན་ནི་དཔེ་དེབ་ཉོ་བ་དང་ང་ལ་ཤེས་ཡོན་སྤྲོད་སླད།
ཁོས་འདི་འདྲའི་གྲང་ངར་ནང་ཕུ་ཐུང་ཅན་གྱི་ནང་འཇམ་གོན་ནས་བསྡད་ཡོད།
འཇིག་རྟེན་སྟེང་ཨ་ཕ་ཚོ་ཁོ་ནས་འདི་ལྟ་བུའི་བློས་གཏོང་བྱེད་ཐུབ་ཨང་།”
ཁོས་ཚོར་སྣང་དྲག་པོས་འདི་ལྟར་བརྗོད་བཞིན་པའི་ཚེ།རྒྱང་རིང་ནས་རོལ་
དབྱངས་ཤིག་ཐོས་པའི་སྣང་བ་སྐྱེས། དེ་ནི་དམག་གླིང་འབུད་པ་དང་རྔ་རྡུང་བ་
དང་འདྲ་བར“པུ་་་པུ་་་པུ་་་དང་།དིང་་་དིང་་་དིང་་་”ཞེས་གྲག་བཞིན་ཡོད།
ཁོས་འགྲོ་མཚམས་བཞག་སྟེ་ཉན། སྒྲ་དེ་དག་ནི་མཚོ་ངོགས་སུ་ཆགས་པའི་གྲོང་
སྡེ་ཆུང་ཆུང་ལ་ཟུག་པའི་འཕྲེད་ལམ་གྱི་སྣེ་ནས་ཡོང་བཞིན་ཡོད།
“རོལ་དབྱངས་དེ་གང་ཡིན་ནམ།ང་སློབ་གྲྭར་འགྲོ་དགོས་པ་དེ་ཅི་འདྲའི་སྐྱོ་
བ་ལ་ཨང་།དེས་མིན་ན་་་།”
ཁོ་དེ་ལྟར་ཐེ་ཚོམ་ངང་ལངས། ཡིན་ན་ཡང་། ཁོས་ངེས་པར་དུ་ཐག་གཅོད་
ཅིག་བྱེད་དགོས། ཁོ་སློབ་གྲྭར་འགྲོ་དགོས་སམ། ཡང་ན་དམག་གླིང་གི་རོལ་
དབྱངས་ཕྱོགས་སུ་འགྲོ་དགོས།
“དེ་རིང་ང་སོང་ནས་དམག་གླིང་ལ་ཉན་རྒྱུ་དང་། སང་ཉིན་སློབ་གྲྭར་འགྲོ་
རྒྱུ་ཡིན།”མཇུག་མཐར་ལོ་ཆུང་སྤྱོད་ངན་དེས་ཕྲག་པ་གསིགས་ཏེ་ཐག་བཅད།
ཁོ་རོལ་དབྱངས་ཀྱི་ཕྱོགས་སུ་རྒྱུགས་ནས་ཇེ་ཉེར་གྱུར་པ་དང། དམག་གླིང་
དང་རྔ་ཡི་རྡུང་སྒྲ་ཇེ་ཆེར་གྱུར།“པུ་་་པུ་་་པུ་་་།དིང་་་།དིང་་་།དིང་་་་།”
མཇུག་མཐར་ཁོ་མི་ཚོགས་ཀྱིས་གང་བའི་ཐང་གྲུ་བཞི་ཞིག་གི་དཀྱིལ་དུ་
ཐོན་པ་དང་། མི་ཚོགས་དེ་དག་གིས་ཤིང་དང་པང་ལེབ་ལས་གྲུབ་པའི་ཁང་
བརྩེགས་སྒོ་ཚོན་མདོག་སྟོང་ཕྲག་ཅན་ཞིག་གི་མཐའ་བསྐོར་ནས་འདུག
“ཁང་བརྩེགས་དེ་ཅི་རེད།” ཕེ་ནོ་ཁོས་དེར་ཡོད་པའི་བུ་ཆུང་ཆུང་ཞིག་ལ་
འཁོར་ནས་སྐད་ཆ་དྲིས།
“གསལ་བསྒྲགས་ཀློགས་དང་།ཚང་མ་དེར་བྲིས་འདུགདེ་ནས་ཁྱོད་ཀྱིས་ཧ་
གོ་ངེས་རེད།”
“ངས་དགའ་སྤྲོའི་ངང་ཀློག་ངེས་རེད། འོན་ཀྱང་དེ་རིང་ངས་ཀློག་སྟངས་
ཤེས་ཀྱི་མེད།”
“དཔེ་མི་སྲིད། བླུན་པོ། དེས་ན་ངས་ཁྱོད་ལ་ཀློག་ཆོག གསལ་བསྒྲགས་ནང་
གི་མེ་ལྟར་དམར་བའི་ཡིག་འབྲུ་དེ་དག་ནི། ‘ཨ་ལད་པད་ཀོ་ཡི་འཁྲབ་སྟོན་ཁང་
ཆེན་མོ’རེད།”
“འཁྲབ་སྟོན་འགོ་ཚུགས་ནས་ཡུན་རིང་ཕྱིན་སོང་ངམ།”
“ད་ལྟ་འགོ་འཛུགས་བཞིན་ཡོད།”
“ནང་དུ་འཛུལ་བར་སྒོར་མོ་ག་ཚོད་དགོས་སམ།”
“སྒོར་ཟུར་གཅིག”
ལྟ་འདོད་རྟོགས་འདོད་ཀྱིས་ཁེངས་པའི་ཕེ་ནོ་ཁོ་ཡི་རང་གཅུན་ཡོངས་སུ་
བརླགས་པ་དང་། ངོ་ཚ་མེད་པར་སྐད་ཆ་ཤོད་སའི་བུ་ཆུང་དེ་ལ་འདི་ལྟར་སྨྲས།
“ཁྱོད་ཀྱིས་ང་ལ་སང་ཉིན་བར་སྒོར་ཟུར་གཅིག་གཡར་ན་ཆོག་གམ།”
“ངས་ཁྱོད་ལ་དགའ་སྤྲོའི་ངང་གཡོར་ངེས་རེད། འོན་ཀྱང་། དེ་རིང་ངས་
ཁྱོད་ལ་སྟེར་མི་ཐུབ།”བུ་ཆུང་གཞན་དེས་ཁོ་ལ་བཤད།
“ངས་སྟོད་ཐུང་སྒོར་ཟུར་གཅིག་བྱས་ནས་ཁྱོད་ལ་འཚོང་ཆོག”ཨ་ལད་པད་
ཀོ་ཡིས་ཁོ་ལ་བརྗོད།
“མེ་ཏོག་ལྡན་པའི་ཤོག་བུའི་སྟོད་ཐུང་ཞིག་གིས་ང་ལ་ཅི་ཞིག་བྱེད་སྤྱད་
མཁོ་ངེས་རེད་བསམས་བྱུང་།གལ་སྲིད་ཆར་པ་བབ་ནས་བངས་ན། དེ་ངའི་རྒྱབ་
ནས་ཕྱིར་འགོག་ཐབས་བྲལ།”
“ཁྱོད་ཀྱིས་ངའི་ལྷམ་ཉོའམ།”
“དེ་མེ་འབུད་བྱེད་ཁོ་ནར་མཁོ།”
“ངའི་ཞྭ་མོ་ལ་སྒོར་མོ་ག་ཚོད་སྦྱིན་ནམ།”
“བག་ལེབ་ཆག་དུམ་གྱི་ཞྭ་མོ།དེ་དངོས་གནས་ཁྱད་དུ་འཕགས་པའི་རྒྱུ་ནོར་
ཞིག་ཡིན་ངེས་རེད། དེ་ངའི་མགོ་ལ་གྱོན་ནས་ཡོད་དུས་ཙི་ཙི་ཟ་བར་ཡོང་བའི་
ཉེན་ཁ་ཡོད།”
ཕེ་ནོ་ཁོ་བཟོད་མི་ཐུབ་པར་གྱུར་སོང༌། ཁོས་དངོས་པོ་གཞན་ཞིག་ཉོ་མིན་
འདྲི་གྲབས་བྱས། འོན་ཀྱང་། འདྲི་བའི་སྤོབས་པ་མེད། ཁོ་ལ་ཐེ་ཚོམ་དང་ཡིད་
གཉིས།དེ་ནས་ངོ་གནོང་བཅས་བྱུང་བ་དང་།དེ་ནས་མཇུག་མཐར་སྨྲས་པ།
“ཁྱོད་ཀྱིས་དག་ཆ་སྦྱོང་དེབ་གསར་པ་འདི་ལ་སྒོར་ཟུར་གཅིག་སྟེར་རམ།”
“ང་བུ་ཆུང་ཆུང་ཞིག་ཡིན་པས།བུ་ཆུང་ཆུང་གི་ལག་ནས་ཉོ་ཡི་མེད།”ཕེ་ནོ་
ཁོ་ལས་ཤེས་རྒྱ་ཆེ་བའི་བྱིས་པ་ཆུང་ཆུང་དེས་ལན་དེ་ལྟར་བཏབ།
“དག་ཆ་སྦྱོང་དེབ་དེ་ངས་སྒོར་ཟུར་གཅིག་བྱིན་ནས་ཉོ་རྒྱུ་ཡིན།”མཚམས་
དེར་ཁོ་གཉིས་ཀྱི་ཁ་བརྡར་ཉན་བཞིན་པའི་སྐོར་སྐྱོད་ཚོང་པ་གོས་ཧྲུལ་གྱོན་པ་
དེས་སྐད་བརྒྱབས།
དག་ཆ་སྦྱོང་དེབ་དེ་དེ་མ་ཐག་གནས་དེ་ག་རང་ལ་བཙོངས་ཟིན། ཡ་ང་
བའི་ཇི་ཕེ་ཐོས་སོ་སོའི་བུ་ཆུང་ལ་དག་ཆ་སྦྱོང་དེབ་ཉོ་སླད། རང་ཉིད་ཀྱིས་ཕུ་
ཐུང་ཅན་གྱི་ནང་འཇམ་ཁོ་ན་གྱོན་ནས་གྲང་ངར་ཁྲོད་འདར་སིག་སིག་ངང་
ཁྱིམ་དུ་བསྡད་ཡོད་པ་དེ་ལ་བསམ་བློ་ཞིག་ཐོངས་དང་།།།།

ལེའུ་བཅུ་པ།

ཨ་ལད་པད་ཀོ་ཚོས་སོ་སོའི་སྤུན་ཟླ་ཕེ་ནོ་ཁོ་ངོས་ཟིན་པ།
ཕེ་ནོ་ཁོ་ཨ་ལད་པད་ཀོ་ཡི་འཁྲབ་སྟོན་ཁང་ཆུང་ཆུང་ནང་འཛུལ་དུས། ཧ་ལམ་
གསར་བརྗེ་སློང་བའི་དོན་རྐྱེན་ཞིག་ལྷགས་སོང་།
སྐབས་དེར་ཡོལ་བ་ཡར་བཀྱགས་ནས་འཁྲབ་སྟོན་གྱི་འགོ་ཚུགས་ཟིན།
སྡིངས་ཆའི་སྟེང་དུ་ནམ་རྒྱུན་ལྟར་ཧེར་ལ་ཁོན་དང་། ཕན་ཆི་2གཉིས་ཁ་
རྩོད་བྱེད་བཞིན་འདུག་ལ། སྐར་ཆ་རེ་རེ་འགྲོ་བ་དང་ལྷན་དུ་ལག་པ་འགུལ་
གྲབས་བྱེད་ཀྱིན་འདུག
གློ་བུར་དུ་ཧེར་ལ་ཁོན་གྱིས་སྐད་ཅིག་ཉིད་ལ་རྩོད་མཚམས་བཞག་སྟེ་མི་
དམངས་ཀྱི་ཕྱོགས་སུ་འཁོར་བ་དང༌། ཆེས་གྲལ་གཞུག་ན་ཡོད་པའི་མི་ཞིག་གི་
ཕྱོགས་སུ་མཛུབ་མོ་བཙུགས་ཏེ་ཧ་ལས་པའི་ངག་གིས་བོས་པ།
“ནམ་མཁའི་བླ་མ་དཀོན་མཆོག་གིས་མཁྱེན། ངས་རྨི་ལམ་རྨི་བཞིན་ཡོད་
དམ།ཡང་ན་སད་ནས་ཡོད།འོན་ཀྱང་།དེ་ནི་ཕེ་ནོ་ཁོ་ཡིན་ཁོ་ཐག་རེད།”
“དེ་དངོས་གནས་ཕེ་ནོ་ཁོ་རེད།”ཕན་ཆི་ཡིས་ཀྱང་སྐད་བརྒྱབས།
“དེ་ནི་དངོས་གནས་ཁོ་རང་རེད།” འཁྲབ་སྟོན་གྱི་རྒྱབ་ནས་སོ་ལྟ་བྱེད་
བཞིན་པའི་ལྕམ་རོ་སི་ཡིས་ཀྱང་བོས།
“ཁོ་ཕེ་ནོ་ཁོ་རེད། ཁོ་ཕེ་ནོ་ཁོ་རེད།” ཨ་ལད་པད་ཀོ་ཚང་མ་ཕྱོགས་ཐམས་
ཅད་ནས་སྡིངས་ཆའི་ཐོག་ཏུ་མཆོངས་ཏེ་མགྲིན་གཅིག་གིས་སྐད་ཅོར་བརྒྱབས།
“ཁོ་ཕེ་ནོ་ཁོ་རེད། ཁོ་ང་ཚོའི་སྤུན་ཟླ་ཕེ་ནོ་ཁོ་རེད། ཕེ་ནོ་ཁོ་སྐུ་ཚེ་ཁྲི་ལོར་
བརྟན་པར་ཤོག”
“ཕེ་ནོ་ཁོ། འདིར་ཡར་ཤོག ཁྱོད་ཤིང་གི་སྤུན་ཟླ་ཚོའི་པང་དུ་མཆོངས་ཤོག”
ཧེར་ལ་ཁོན་གྱིས་བོས།
བྱམས་བརྩེའི་འབོད་སྐུལ་དེ་ཕེ་ནོ་ཡིས་དང་དུ་བླངས་ཤིང་། གྲལ་གཞུག་
ནས་གལ་ཆེའི་ཟུར་བཅད་རྐུབ་སྟེགས་ཐོག་ཏུ་མཆོངས་པ་དང་། ཡང་མཆོང་
ཐེངས་གཅིག་གིས་རོལ་དབྱངས་མཉམ་གཏོང་གི་ཚོགས་གཙོའི་མགོ་ཐོག་ཏུ་
བབ་ཤིང་། དེ་ནས་སྡིངས་ཆའི་ཐོག་ཏུ་ལྡིངས།
དགའ་སྤྲོས་ཁེངས་པའི་ཨ་ལད་པད་ཀོ་ཡི་འཁྲབ་སྟོན་པ་དང་འཁྲབ་སྟོན་
མ་རྣམས་ཀྱིས་ཕེ་ནོ་ཁོ་ལ་སྟེར་བའི་འཐམ་འཁྱུད་དང༌། མཛའ་བརྩེའི་ཤ་གཅུས།
སྤུན་ཟླའི་བརྩེ་སེམས་ནི་འགྲེལ་བཤད་ཀྱི་རྒྱ་ལས་ཡོངས་སུ་འདས་པ་ཞིག་རེད།
མཐོང་སྣང་དེ་ནི་ཐེ་ཚོམ་མེད་པར་སེམས་འགུལ་ཐེབས་པ་ཞིག་རེད། ཡིན་
ན་ཡང་། གཞུག་གྲལ་གྱི་མི་དམངས་ཚོས་འཁྲབ་སྟོན་གྱི་མཚམས་ཆད་པ་མཐོང་
བས།བཟོད་བསྲན་མི་ཐུབ་པར་གྱུར་ནས“ང་ཚོར་འཁྲབ་སྟོན་དགོས།འཁྲབ་སྟོན་
གྱི་འཕྲོ་སྟུད་ཅིག”ཅེས་སྐད་བརྒྱབས།
ཁོ་ཚོའི་སྐད་ཆ་དེ་ཆུ་ནང་རྡོ་འཕངས་སུ་གྱུར་སོང༌། འཁྲབ་སྟོན་གྱི་འཕྲོ་
མཐུད་རྒྱུའི་ཚབ་ཏུ་ཨ་ལད་པད་ཀོ་ཚོས་སྐད་ཅོར་དང་དགའ་འབོད་ལྡབ་ཀྱིས་
ཇེ་མཐོར་བཏང་བ་དང་། ཕེ་ནོ་ཁོ་ཁོ་ཚོའི་ཕྲག་སྟེང་དུ་ཁུར་ཏེ་རྒྱལ་ཁའི་ངང་
སྡིངས་ཆའི་གློག་འོད་མདུན་དུ་ཡར་རྒྱུག་མར་རྒྱུག་བྱས།
མཚམས་དེར་འཁྲབ་སྟོན་འགོ་འཛིན་ཕྱིར་དོན་བྱུང༌། ཁོ་ནི་གཟུགས་སྟོབས་
ཤིན་ཏུ་ཆེ་ཞིང་མདོག་ཉེས་པོ་ཞིག་ཡིན་པས། མཐོང་བ་ཙམ་གྱིས་མི་ཚང་མ་
ཞེད་དུ་འཇུག ཁོའི་ཨག་ཚོམ་ནི་སྣག་ཚ་ལྟར་གནག་ཅིང་ཤིན་ཏུ་རིང་བས་མ་
ནེ་ནས་མར་ས་རུ་ཐུག་པ་དང༌། གོམ་པ་སྤོ་དུས་དེའི་སྟེང་རྡོག་རྫིས་ཐེབས་ཀྱི་
ཡོད། ཁོའི་ཁ་ནི་ཐབ་ཁ་བཞིན་ཆེ་ལ་མིག་ཟུང་ནི་ནང་དུ་སྒྲོན་མེ་འབར་བཞིན་
པའི་ཤེལ་དམར་པོའི་ལྒང་བཞུ་གཉིས་དང་མཚུངས། ཁོས་སྦྲུལ་དང་ཝ་མོའི་རྔ་
མ་ལྷན་གཅིག་ཏུ་དཀྲིས་ནས་བཟོས་པའི་ལྕག་ཚན་ཆེན་པོ་ཞིག་ཁྱེར་ཡོད་པ་དེ་
ཡང་ཡང་རྡེབ་ཀྱི་འདུག
ཁོ་གློ་བུར་དུ་དེར་ཐོན་པ་ན་ཚང་མ་འཇམ་ཐིང་ངེར་དང་ཁུ་སིམ་མེར་གྱུར་
ནས།སུ་གཅིག་གིས་དབུགས་ཀྱང་གཏོང་མ་ཕོད།ལྷིང་འཇགས་དེའི་ཁྲོད་དུ་སྦྲང་
མ་འཕུར་བའི་སྒྲ་ཡང་ཐོས་ཐུབ་ལ། ཨ་ལད་པད་ཀོ་ཕོ་མོ་ཚང་མ་ལོ་མ་མང་པོ་
ཞིག་ལྟར་སིག་སིག་ཏུ་འདར།
“ཅིའི་ཕྱིར་ཁྱོད་ངའི་འཁྲབ་སྟོན་ཁང་དུ་ཟིང་ཆ་སློང་བར་ཡོང་བ་ཡིན།”
འཁྲབ་སྟོན་འགོ་འཛིན་གྱིས་ཆམ་པ་ཕོག་ནས་སྐད་འཛེར་བ་ལྟ་བུའི་སྐད་
གདངས་རྩུབ་པོས་ཕེ་ནོ་ཁོ་ལ་དྲིས།
“བཀུར་བར་འོས་པའི་སྐུ་ངོ། འདི་ངའི་ནོར་འཁྲུལ་མིན། ང་ལ་ཡིད་ཆེས་
གནོངས་དང་།”
“འགྲིག་སོང་།དོ་ནུབ་ང་ཚོས་རྩིས་རྒྱག་ཆོག”
འཁྲབ་སྟོན་ཚར་མ་ཐག་འཁྲབ་སྟོན་འགན་འཛིན་ཐབ་ཚང་ནང་དུ་ཕྱིན།
དེ་རུ་ཤ་ཚ་བའི་ལུག་ཅིག་གིས་ཤ་སྲེག་ལྕགས་ཐུར་མེ་མདུན་དུ་བཞག་སྟེ་འཁྲབ་
སྟོན་འགན་འཛིན་གྱི་དགོང་ཟས་གྲ་སྒྲིག་བྱེད་ཀྱིན་འདུག་པ་དང༌། ཤ་སྲེག་
བྱེད་དང་ལྕགས་ཐུར་དམར་པོར་སྒྱུར་བྱེད་ཀྱི་ཤིང་འདང་ངེས་ཤིག་མེད་སྟབས།
འཁྲབ་སྟོན་འགན་འཛིན་གྱིས་ཧེར་ལ་ཁོན་དང་ཕན་ཆི་གཉིས་བོས་ནས་
བཀའ་ཕབ་པ།
“ཨ་ལད་པད་ཀོ་དེ་འདིར་ཁྲིད་ཤོག ཁོ་འཛེར་མ་ཞིག་གི་སྟེང་དུ་བཏག་
ཡོད།ཁོ་ནི་ཤིང་ཧ་ཅང་སྐམ་པོ་ལས་གྲུབ་པར་སྣང་བས།གལ་སྲིད་ཁོ་མེ་ནང་དུ་
འཕངས་པ་ཡིན་ན་ཤ་སྲེག་བྱེད་ཀྱི་མེ་ལྕེ་དཔེ་མེད་ཅིག་ཡོང་བ་འདུག”
ཐོག་མར་ཧེར་ལ་ཁོན་དང་ཕན་ཆི་གཉིས་ཐེ་ཚོམ་སྐྱེས། འོན་ཀྱང་། སྦྱིན་
བདག་གི་གཏུམ་དྲག་གི་མིག་མདངས་ལ་ཞེད་ནས་བཀའ་དེ་དང་ལེན་ཞུས་
སོང་། ཡུད་ཙམ་གྱི་ནང་ལ་ཁོ་གཉིས་ཀྱིས་ཡ་ང་བའི་ཕེ་ནོ་ཁོ་ཁུར་ནས་ཕྱིར་ཐབ་
ཚང་དུ་ལོགཕེ་ནོ་ཁོ་ནི་ཆུ་ལས་བཏོན་པའི་ཉ་མོ་ལེབ་རིང་ཞིག་ལྟར་ཕར་འཕག་
ཚུར་འགུལ་བྱས་པ་དང་ཐབས་ཟད་པའི་ངང“ཨ་ཕ། ཨ་ཕ། ང་སྐྱོབས་དང༌། ང་
འཆི་མི་འདོད།ང་འཆི་མི་འདོད”ཅེས་ངུ་འབོད་བྱས་སོ།།།།

ལེའུ་བཅུ་གཅིག་པ།

མེ་གཟན་གྱིས་ཧབ་སྦྲིད་བརྒྱབས་ནས་ཕེ་ནོ་ཁོ་གུ་ཡངས་བཏང་བ།
འཁྲབ་སྟོན་འགོ་འཛིན་གྱི་མིང་ལ་མེ་གཟན་ཟེར་བ་དང༌། ཁོ་ནི་མི་ངན་ཐ་ཤལ་
ཞིག་དང་མཚུངས་ལ། ལྷག་པར་དུ་ཁོའི་ཨག་ཚོམ་གྱིས་བྲང་ཁེབས་ལྟར་བྲང་
དང་རྐང་པ་གཉིས་བཀབ་ནས་ཡོད། ཡིན་ན་ཡང་། ཕྱོགས་ཡོངས་ནས་བཤད་
ན། ཁོ་ལ་དེ་འདྲའི་སྡུག་སེམས་གནག་པོ་ཞིག་མེད། དེའི་དཔང་རྟགས་སུ། ཁོས་
རང་གི་མདུན་དུ“ང་འཆི་མི་འདོད། ང་འཆི་མི་འདོད”ཅེས་འཕག་འཚག་དང༌།
ངུ་འབོད་འབྱིན་བཞིན་པའི་ཕེ་ནོ་ཁོ་ཁྲིད་ཡོང་བ་མཐོང་དུས། ཁོ་ཧ་ཅང་སེམས་
པ་སྐྱོ་བ་དང་སྙིང་རྗེ་དྲག་པོ་སྐྱེས། ཁོས་ཚོར་སྣང་དེ་འགོག་ཐབས་བྱས། འོན་
ཀྱང༌། ཅུང་ཙམ་གྱི་རྗེས་སུ་བཟོད་བསྲན་མ་ཐུབ་པར་ཧབ་སྦྲིད་དྲག་པོ་ཞིག་
བརྒྱབས། མཚམས་དེ་བར་དུ་ཤུགས་ཤུགས་སུ་ངུ་བཞིན་པའི་ལྕུག་ཕྲན་ཞིག་ལྟར་
སྡུག་བསྔལ་དྲག་པོས་མགོ་བོ་དུད་ནས་བསྡད་ཡོད་པའི་ཧེར་ལ་ཁོན་གྱིས་ཧབ་
སྦྲིད་དེ་ཐོས་པ་ན། ཡོངས་སུ་བློ་བདེ་བོར་གྱུར་པ་དང་། ཕེ་ནོ་ཁོའི་ཕྱོགས་སུ་
བསྙེས་ནས་ཤུབ་ཤུབ་ཏུ་སྨྲས་དོན།
“སྤུན་ཟླ། གནས་ཚུལ་ཡག་པོ་རེད། འཁྲབ་སྟོན་འགོ་འཛིན་གྱིས་ཧབ་སྦྲིད་
བརྒྱབས་སོང་། དེ་ནི་ཁོས་ཁྱོད་ལ་སྙིང་རྗེ་བའི་རྟགས་རེད། དེ་ལ་བརྟེན་ནས་
ཁྱོད་ཐར་བ་རེད།”
མི་ཞིག་ལ་སྙིང་རྗེ་སྐྱེ་དུས་སྐྱེ་བོ་ཕལ་ཆེ་བ་ངུ་བའམ་། ཡང་ན་མ་མཐར་
མིག་འབྱིད་ཁུལ་བྱེད་ངེས་རེད། འོན་ཀྱང༌། མེ་གཟན་ནི་དེ་ལས་ལྡོག་སྟེ་དངོས་
གནས་སྐྱོ་སྣང་དྲག་པོས་མནར་བའི་ཚེ། ཧབ་སྦྲིད་རྒྱག་པའི་གོམས་གཤིས་ཤིག་
འཇགས་ཡོད།
འཁྲབ་སྟོན་འགོ་འཛིན་གྱིས་ཧབ་སྦྲིད་བརྒྱབས་རྗེས། ད་རུང་ཡང་སྡུག་
སེམས་གནག་པའི་མི་ཞིག་ཡིན་ཁུལ་བྱས་ཏེ་ཕེ་ནོ་ཁོ་ལ་སྐད་ཤུགས་ཆེན་པོས་
འདི་ལྟར་སྡིགས།
“ངུ་མཚམས་ཞོག ཁྱོད་ཀྱི་ཆོ་ངེ་དེས་ངའི་ཁོག་ལ་ན་ཟུག་ཅིག་བསླངས་
སོང་། ངའི་ཁོག་ཏུ་རྩ་འཆུས་པ་ལྟ་བུའི་ཚོར་སྣང་ཞིག་འདུག་པ་དང༌། དེ་ནི་ཧ་
ལམ--ཧག་ཐེའུ།ཧག་ཐེའུ།”ཁོས་སླར་ཡང་ཧབ་སྦྲིད་གཉིས་བརྒྱབས།
“ཁྱོད་དཀོན་མཆོག་གིས་སྐྱོབས།3”ཕེ་ནོ་ཁོ་ཡིས་སྨྲས།
“ཐུགས་རྗེ་ཆེ། ཁྱོད་ཀྱི་ཨ་ཕ་དང་ཨ་མ། ཁོང་གཉིས་ད་རུང་གསོན་ཡོད་
དམ།”མེ་གཟན་གྱིས་དྲིས།
“ཨ་ཕ་ཡོད།ཨ་མ་ངས་གཏན་ནས་ཤེས་ཀྱི་མེད།”
“གལ་སྲིད་ངས་ཁྱོད་དམར་ལྷམ་ལྷམ་འབར་བཞིན་པའི་སོལ་བའི་ནང་
དུ་གཡུགས་པ་ཡིན་ན། ཁྱོད་ཀྱི་ཡ་ང་བའི་ཨ་ཕ་རྒད་པོ་ལ་སྡུག་བསྔལ་ཅི་འདྲ་
འབྱུང་བ་སུ་ཡིས་བརྗོད་ཐུབ་ཨང༌། ཤ་ཚ་བའི་རྒད་པོ། ངས་ཁོ་ལ་སྙིང་རྗེ་ཡི་
འདུག ཧག་ཐེའུ། ཧག་ཐེའུ། ཧག་ཐེའུ།”ཁོས་ཡང་བསྐྱར་ཧབ་སྦྲིད་ཐེངས་གསུམ་
བརྒྱབས།
“དཀོན་མཆོག་གིས་སྐྱོབས།”ཕེ་ནོ་ཁོ་ཡིས་བཤད།
“ཐུགས་རྗེ་ཆེ། ཚང་མ་གཅིག་མཚུངས་རེད་ཨང་། ང་རང་ཉིད་ལའང་སྙིང་
རྗེ་སྐྱེ་འོས། རྒྱུ་མཚན་ནི་ཁྱོད་ཀྱིས་མཐོང་གསལ་ལྟར། ང་ལ་ལུག་ཤ་སྲེག་བྱེད་ཀྱི་
འབུད་ཤིང་ལྷག་མེད། དྲང་པོ་བཤད་ན། གནས་སྟངས་འདིའི་འོག་ཁྱོད་ང་ལ་
དགོས་མཁོ་ཤིན་ཏུ་ཆེ། ཡིན་ན་ཡང༌། ངས་ཁྱོད་ལ་སྙིང་རྗེ་བས། ངས་ཅིས་ཀྱང་
བཟོད་བསྲན་བྱེད་དགོས། ད་ནི་ཁྱོད་ཀྱི་ཚབ་ཏུ་ངས་ཤ་སྲེག་ལྕགས་ཐུར་གྱི་
འོག་ཏུ་ང་རང་ཉིད་ཀྱི་ཚོགས་པ་ལ་དབང་བའི་ཨ་ལད་པད་ཀོ་གཅིག་སྦར་རྒྱུ་
ཡིན།ཨོ།དེར་འདུགསྐོར་སྲུང་བ།”
ཁོས་བཀའ་ཕབ་མ་ཐག ཤིང་གི་སྐོར་སྲུང་བ་གཉིས་འཕྲལ་མ་ཉིད་དུ་མར་
དོན་བྱུང་། ཁོ་གཉིས་ཤིན་ཏུ་སྐམ་ཞིང་རིང་བ་དང༌། གཡས་གཡོན་གྱི་ཟུར་
གཉིས་ལྟེབས་པའི་ཞྭ་མོ་གྱོན་ཞིང་ལག་ཏུ་ཤུབས་མེད་པའི་དཔའ་དམ་རེ་ཐོགས་
འདུག
འཁྲབ་སྟོན་འགོ་འཛིན་གྱིས་སྐད་རྩུབ་པོས་བཀའ་འདི་ལྟར་བཏང༌།
“ཧེར་ལ་ཁོན་ཁྲིད་ཤོག ཁོ་དམ་པོར་སྡོམས་ལ་དེ་ནས་མེ་ནང་དུ་གཡུགས་
ཏེ་སྦོར་ཞིགངས་ལུག་ཤ་དེ་ཡག་པོ་ཞིག་བསྲེག་ཁོ་ཐག་ཡིན།”
སྙིང་རྗེ་བའི་ཧེར་ལ་ཁོན་གྱི་ཐད་ལ་བསམ་བློ་ཞིག་ཐོངས་དང་། ཁོ་ཤིན་ཏུ་
འཇིགས་སྐྲག་སྐྱེས་པའི་དབང་གིས་རྐང་པ་འཁྱོགས་པ་དང༌། ངོ་གདོང་ས་རུ་
གཏད་ནས་འགྱེལ་སོང་།
བཟོད་དཀའ་བའི་སྡུག་བསྔལ་དེ་མཐོང་རྗེས།ཕེ་ནོ་ཁོ་ངུ་བཞིན་འཁྲབ་སྟོན་
འགོ་འཛིན་གྱི་རྐང་པའི་གམ་དུ་མཆོངས་པ་དང༌། མིག་ཆུས་ཁོའི་ཨག་ཚོམ་རིང་
པོ་དེ་བརླན་ནས་རེ་ཞུའི་ངག་གིས་སྨྲ་འགོ་བརྩམས་པ།
“སྐུ་ངོ་མེ་གཟན་ལགས། སྙིང་རྗེ་གནང་རོགས།”
“འདིར་སྐུ་ངོ་ཞིག་མི་འདུག”འཁྲབ་སྟོན་འགོ་འཛིན་གྱིས་གཏུམ་དྲག་ངང་
བཤད།
“སྐུ་ངོ་དཔའ་རྟུལ་ལགས། སྙིང་རྗེ་གནང་རོགས།”
“འདིར་དཔའ་རྟུལ་ཞིག་མི་འདུག”
“དམག་དཔོན་ལགས།སྙིང་རྗེ་གནང་རོགས།”
“འདིར་དམག་དཔོན་ཞིག་མི་འདུག”
“མི་དབང་ཆེན་མོ།སྙིང་རྗེ་གནང་རོགས།”
རང་ཉིད་ལ་མི་དབང་ཆེན་མོ་ཞེས་བོས་པ་གོ་བ་ན།འཁྲབ་སྟོན་འགོ་འཛིན་
གྱིས་འཛུམ་སྟོན་འགོ་བརྩམས་པ་མ་ཟད། ཁོ་དེ་འཕྲལ་སེམས་བཟང་པོ་དང་ཞི་
དུལ་དུ་གྱུར་པ་དང་།ཕེ་ནོ་ཁོ་ལ་འཁོར་ནས་འདི་ལྟར་དྲིས།
“ཁྱོད་ལ་ངའི་ས་ནས་ཅི་ཞིག་དགོས་སམ།”
“ངས་ཁྱེད་ལ་ཤ་ཚ་བའི་ཧེར་ལ་ཁོན་གུ་ཡངས་གནང་བའི་ཞུ་བ་བྱེད།”
“ཁོ་གུ་ཡངས་གཏོང་ཐབས་བྲལ།ངས་ཁྱོད་ཚེ་ཐར་བཏང་བས་ཁོ་མེ་ནང་མི་
བླུག་ཐབས་མེད་རེད།ངས་ལུག་ཤ་དེ་ཡག་པོ་ཞིག་སྲེག་ངེས་གཏན་ཡིན།”
དེར་ཕེ་ནོ་ཁོ་ཡར་ལངས་པ་དང་བག་ལེབ་ཆག་དུམ་གྱི་ཞྭ་མོ་རྒྱང་དུ་
གཡུགས་ནས་སྤོབས་པ་ཆེན་པོས་འདི་ལྟར་བཤད། “དེ་འདྲ་ཡིན་ན་ དེ་འདྲ་
ཡིན་ན་ངས་རང་ཉིད་ཀྱི་ལས་འགན་དེ་ཤེས་སོང༌། ད་ཤོག སྐོར་སྲུང་བ་གཉིས།
ང་བསྡམས་ནས་མེ་ནང་དུ་འཕོངས་ཤིག སྙིང་རྗེ་བའི་ཧེར་ལ་ཁོན་ཏེ། ངའི་
གྲོགས་པོ་ངོ་མ་དེ་ངའི་ཆེད་དུ་འཆི་དགོས་ན་དྲང་བདེན་མ་རེད།དེ་མི་འགྲིག”
སྙིང་སྟོབས་དང་སྐད་ཤུགས་ཆེན་པོས་བསྒྲགས་པའི་ཚིག་འདི་དག་གིས་
དེར་ཡོད་པའི་ཨ་ལད་པད་ཀོ་ཐམས་ཅད་ངུ་རུ་བཅུག་ལ། ཐ་ན་སྐོར་སྲུང་བ་
གཉིས་ཤིང་ལས་གྲུབ་ཀྱང་སྐྱེས་མ་ཐག་པའི་ལུ་གུ་བཞིན་ངུས།
མེ་གཟན་ཐོག་མར་འཁྱག་པ་བཞིན་མཁྲེགས་པོ་དང་གཡོ་འགུལ་མེད་པར་
བསྡད། འོན་ཀྱང་ཁོ་ག་ལེར་ཞུ་བ་དང་ཧབ་སྦྲིད་རྒྱག་པའི་འགོ་བརྩམས་ཤིང་།
ཧབ་སྦྲིད་ཐེངས་བཞི་ལྔ་ཙམ་བརྒྱབས་རྗེས།ཁོས་བྱམས་བརྩེའི་ངང་ལག་ཟུང་རྒྱ་
ཆེར་བརྐྱངས་ནས་ཕེ་ནོ་ཁོ་ལ་བརྗོད་པ།།
“ཁྱོད་རང་སྙིང་སྟོབས་ལྡན་པའི་བུ་བཟང་པོ་ཞིག་རེད། འདིར་ཡོང་ནས་ང་
ལ་འོ་ཞིག་སྐྱོལ་དང་།”
ཕེ་ནོ་ཁོ་དེ་འཕྲལ་རྒྱུགས་ཤིང་། འཁྲབ་སྟོན་འགོ་འཛིན་གྱི་ཨག་ཚོམ་ཐོག་
ནས་ནགས་ཀྱི་སྲེ་མོང་ཞིག་ལྟར་ཡར་འཛེགས་ཏེ་ཁོའི་སྣ་རྩེར་ཡིད་ཚིམ་པའི་འོ་
ཞིག་བསྐྱལ།
“ད་ནི་གུ་ཡངས་བཏང་བ་རེད་དམ།” སྙིང་རྗེ་བའི་ཧེར་ལ་ཁོན་གྱིས་གཉོམ་
ཞིང་གོ་ལ་མི་གོ་བའི་སྐད་ཀྱིས་དྲིས།
“གུ་ཡངས་བཏང་བ་རེད།”མེ་གཟན་གྱིས་ལན་བཏབ་པ་དང༌།དེ་ནས་ཡང་
དབུགས་རིང་གཏོང་བ་དང་མགོ་བོ་གཡུག་བཞིན་འདི་ལྟར་བསྣན།
“ང་ལ་ཅིས་ཀྱང་བཟོད་བསྲན་ལྡན་དགོས། དོ་ནུབ་ངས་ལུག་ཤ་ཕྱེད་
བསྲེགས་དེ་ཟ་བའི་དང་ལེན་མི་བྱེད་རང་བྱེད་རེད། ཡིན་ན་ཡང་། རྗེས་མ་ང་
རང་མི་དགའ་བ་བཟོ་མཁན་དེས་སྡུག་མྱང་རྒྱུ་རེད་ཨང་།”
གུ་ཡངས་བཏང་བའི་གནས་ཚུལ་དེ་ཐོས་མ་ཐག ཨ་ལད་པད་ཀོ་ཡོངས་
རྫོགས་སྡིངས་ཆའི་ཐོག་ཏུ་རྒྱུགས་པ་དང༌།ཆ་ཚང་འཛུལ་ཞུགས་བྱེད་པའི་འཁྲབ་
སྟོན་སྦྱོང་བརྡར་ཞིག་གི་ཆེད་ལྟར།གློག་སྒྲོན་དང་དཔྱང་བཞུ་རྣམས་བསྒྲོན་ནས་
དགའ་སྤྲོའི་ངང་མཆོང་ལྡིང་དང་ཞབས་བྲོ་རྒྱག་འགོ་བརྩམས། ཞོགས་པའི་སྐྱ་
རེངས་ཤར་དུས།ཁོ་ཚོ་ད་དུང་ཡང་ཞབས་བྲོ་རྒྱག་གིན་བསྡད་ཡོད་དོ།།།།

ལེའུ་བཅུ་གཉིས་པ།

ཕེ་ནོ་ཁོ་ལ་གསེར་རྡོག་ལྔའི་རྔན་པ་ཐོབ་པ།
ཕྱི་ཉིན་མེ་གཟན་གྱིས་ཕེ་ནོ་ཁོ་གཞོགས་གཅིག་ལ་བོས་ནས་སྐད་ཆ་དྲིས་པ།
“ཁྱོད་ཀྱི་ཨ་ཕའི་མིང་ལ་ཅི་ཟེར།”
“ཇི་ཕེ་ཐོ།”
“ཁོས་ལས་ཀ་ཅི་ཞིག་བྱེད་ཀྱི་ཡོད།”
“ཁོ་སྤྲང་པོ་ཞིག་རེད།”
“ཁོ་ལ་ཡོང་འབབ་མང་པོ་ཡོད་དམ།”
“ཡོང་འབབ་མང་པོ་ཨེ།·ཅི་ཟེར་རམ། ཁོའི་གློ་ཁུག་ནང་ལ་སྐར་ལི་གཅིག་
ཀྱང་ཡོང་མྱོང་མེད། ང་སློབ་གྲྭར་འགྲོ་བྱེད་ཀྱི་དག་ཆ་སྦྱོང་དེབ་ཉོ་བའི་སླད་དུ།
ཁོས་རང་ཉིད་ལ་ཡོད་པའི་སྟོད་ཐུང་གཅིག་པུ་དེ་བཙོངས་པ་ཁོ་ནར་བསམ་བློ་
ཞིག་ཐོངས་དང༌། ངོ་མ་ལྷན་པ་དང་རལ་སྲུབས་ཀྱིས་ཁེངས་པའི་སྟོད་ཐུང་དེ་
མཐོང་སྙིང་མི་འདོད་པ་ཞིག་ཡིན་ཨང་།”
“ཡ་ང་བའི་རྒད་པོ། ངས་ཁོ་ལ་ཤ་ཚ་ཡི་འདུག འདིར་གསེར་རྡོག་ལྔ་ཡོད།
འདི་དག་དང་ངའི་འཚམས་འདྲི་ཁྱེར་ནས་མགྱོགས་མྱུར་ཁོའི་ས་སར་རྒྱུགས།”
ཕེ་ནོ་ཁོ་དགའ་སྤྲོ་དཔགས་མེད་སྐྱེས་པ་དང་འཁྲབ་སྟོན་འགན་འཛིན་ལ་
་ཐུགས་རྗེ་ཆེ་གྲངས་མེད་ཞུས། ཁོས་འཁྲབ་སྟོན་ཁང་དེའི་ཨ་ལད་པད་ཀོ་ཚང་
མར་རེ་རེ་བཞིན་འཐམ་འཁྱུད་བྱས་པ་མ་ཟད། ཐ་ན་ཉེན་རྟོག་པ་ལའང་འཐམ་
འཁྱུད་བྱས་རྗེས།ཁྱིམ་དུ་ལོག་པའི་ལམ་ལ་ཞུགས།
འོན་ཀྱང་ཁོ་ཐག་རིང་པོར་མ་བསླེབས་གོང་དུ། ལམ་བར་ནས་རྐང་པ་
གཅིག་ལས་མེད་པའི་ཝ་མོ་ཞིག་དང་མིག་གཉིས་ཀ་ལོང་བའི་ཞི་མི་ཞིག་དང་
ཕྲད། ཁོ་གཉིས་རྐྱེན་ངན་ཁྲོད་ཀྱི་རོགས་པ་བཟང་པོ་ལྟར་ཕན་ཚུན་རོགས་བྱེད་
རེས་བྱས་ཏེ་འགྲོ་བཞིན་འདུག ཝ་མོ་ཞ་བོ་དེས་ཞི་མི་ལ་བསྙེས་ནས་འགྲོ་བ་
དང༌། ཞི་མི་ལོང་བ་དེ་ཝ་མོས་འཁྲིད་ཀྱིན་འདུག
“ཕེ་ནོ་ཁོ།ཉིན་མོ་བདེ་ལེགས།”ཝ་མོ་དེས་གུས་པས་འཚམས་འདྲི་ཞུས།
“ཁྱོད་ཀྱིས་ངའི་མིང་ཇི་ལྟར་ཤེས་སམ།”ཨ་ལད་པད་ཀོ་ཡིས་དྲིས།
“ངས་ཁྱོད་ཀྱི་ཨ་ཕ་ངོ་ཡག་པོ་ཤེས་ཀྱི་ཡོད།”
“ཁྱོད་ཀྱིས་ཁོང་གང་ནས་མཐོང་བྱུང་ངམ།”
“ངས་ཁོང་ཁ་སང་ཁོང་གི་ཁང་པའི་སྒོ་ཁར་མཐོང་སོང༌།”
“ཁོང་གིས་ཅི་བྱེད་ཀྱིན་འདུག”
“ཁོང་གིས་ནང་འཇམ་ཕུ་ཐུང་ཅན་ཞིག་གྱོན་ནས་གྲང་འདར་རྒྱག་གིན་
འདུག”
“ཨ་ཕ་སྙིང་རྗེ། འོན་ཀྱང་། ད་ནི་དེའི་མཇུག་རྫོགས་ཟིན། མ་འོངས་པར་ཁོ་
འདར་མི་སྲིད།”
“ག་རེ་བྱས་ནས?”
“ང་ཕོ་ཁྱོ་ག་ཞིག་ཏུ་ཆགས་པས་ཡིན།”
“ཕོ་ཁྱོ་ག ཁྱོད་ཨེ།” ཝ་མོས་དེ་ལྟར་སྨྲས་ནས་འཕྱ་སྨོད་དང་གུས་མེད་ངང་
དགོད་འགོ་བརྩམས། ཞི་མི་ཡང་ལྷན་དུ་དགོད་འགོ་བརྩམས། འོན་ཀྱང་། དེས་
གད་མོ་དགོད་བཞིན་པ་འགེབས་སླད།ལག་པས་ཁ་སྤུ་ལ་བྱིལ་བྱིལ་བྱས།
“དེར་དགོད་རྒྱུ་ཅི་ཡང་མི་འདུག ངས་ཁྱོད་གཉིས་ཀྱི་འགྲམ་ཆུ་ལྡང་བར་
བྱས་པ་ལ་དགོངས་འགལ་མེད་པ་ཞུ། ཡིན་ན་ཡང་། གལ་སྲིད་ཁྱོད་གཉིས་ལ་
ཤེས་ཚད་ཅིག་ཡོད་ན།འདི་ནི་གསེར་རྡོག་ལྔ་ཡིན་པ་ཤེས་ངེས་རེད།”ཕེ་ནོ་ཁོས་
ཁྲོ་བའི་ངང་སྐད་བརྒྱབས་པ་དང་། མེ་གཟན་གྱིས་སྟེར་བའི་སྒོར་མོ་རྣམས་ཕྱིར་
བཏོན།
དངུལ་གྱི་སིལ་སྒྲ་གྲགས་པ་ན། ཝ་མོས་རང་དབང་མེད་པར་ཞ་བར་སྣང་
བའི་ལག་པ་དེ་ཕྱིར་བརྐྱངས་པ་དང་། ཞི་མིས་ལྒང་བཞུ་ལྗང་ཁུ་གཉིས་དང་
མཚུངས་པའི་མིག་ཟུང་ཇེ་ཆེར་གདངས་ཤིང་། དེ་ནས་མིག་གཉིས་སླར་ཡང་
ཕྱིར་བཙུམས་སོང་བ་ནི་དངོས་བདེན་རེད། འོན་ཀྱང་། གནས་ཚུལ་ཤིན་ཏུ་
མགྱོགས་དྲགས་པས་ཕེ་ནོ་ཁོས་ཅི་ཡང་མ་རིག
“ད་ནི་ཁྱོད་ཀྱིས་སྒོར་མོ་དེ་འདྲའི་མང་པོ་ཞིག་གིས་ཅི་བྱེད་འཆར་ཡོད་
དམ།”ཝ་མོ་ཡིས་ཁོ་ལ་དྲིས།
“ཐོག་མར་ཨ་ཕ་ལ་སྟོད་ཐུང་གསར་པ་ཞིག་ཉོ་འདོད། གསེར་དངུལ་ལལས་
གྲུབ་ཅིང་། རྡོ་རྗེ་ཕ་ལམ་གྱི་སྒྲོག་གུ་ལྡན་པ་ཞིག དེ་ནས་ང་རང་ཉིད་ལ་དག་ཆ་
སྦྱོང་དེབ་ཅིག་ཉོ་ཡི་ཡིན།”ཕེ་ནོ་ཁོས་ལན་བཏབ།
“ཁྱེད་རང་ཉིད་ལ་ཨེ།”
“ཡིན། དངོས་གནས་ང་རང་ཉིད་ལ་ཡིན། རྒྱུ་མཚན་ནི་ང་སློབ་གྲྭར་སོང་
ནས་ཧུར་བརྩོན་གྱིས་སློབ་སྦྱོང་བྱ་འདོད།”
“ང་ལ་ལྟོས་དང་། ངའི་བླུན་རྨོངས་ཀྱི་སློབ་སྦྱོང་བྱེད་འདུན་དྲག་པོ་དེ་ལ་
བརྟེན་ནས་རྐང་པ་གཅིག་བརླགས་སོང་།”ཝ་མོས་སྨྲས།
“ང་ལ་ལྟོས་དང་། ངའི་བླུན་རྨོངས་ཀྱི་སློབ་སྦྱོང་བྱེད་འདུན་དྲག་པོ་དེ་ལ་
བརྟེན་ནས་མིག་གཉིས་ཀ་བརླགས་སོང་།”ཞི་མིས་བཤད།
མཚམས་དེར་ལམ་ཟུར་གྱི་ཤིང་ཕྲན་ཐོག་ཏུ་བབ་པའི་འཇོལ་མོ་དཀར་པོ་
དེས་ནམ་རྒྱུན་ལྟར་སྐད་སྙན་སྒྲོག་འགོ་བརྩམས་ནས་བརྗོད་པ།
“ཕེ་ནོ་ཁོ།རོགས་པ་སྡུག་པོའི་བསླབ་བྱར་མ་ཉན།གལ་སྲིད་ཉན་པ་ཡིན་ན་
འགྱོད་པ་སྐྱེ་རྒྱུ་རེད།”
ཤ་ཚ་བའི་འཇོལ་མོ། མོས་སྐད་ཆ་མ་བཤད་ན་ཨང་། ཞི་མི་མཆོང་ཐེངས་
གཅིག་གིས་མོའི་ཐོག་ཏུ་བབ་པ་དང་། ཐ་ན“ཨ”ཟེར་བའི་དུས་ཚོད་ཀྱང་མ་བྱིན་
པར་བྱ་སྤུ་དང་བཅས་པ་ཡོངས་རྫོགས་ཁམ་གང་བྱས་ཏེ་ཟོས་སོང་།
ཞི་མིས་མོ་ཟོས་ནས་ཁ་གཙང་མར་ཕྱིས་རྗེས། སླར་ཡར་མིག་བཙུམས་ནས་
སྔར་བཞིན་ལོང་བ་ཡིན་པའི་ཁུལ་བྱས།
འཇོལ་མོ་སྙིང་རེ་རྗེ་ཨང༌། ཅིའི་ཕྱིར་ཁྱོད་ཀྱིས་ཁོ་ལ་དེ་འདྲའི་མ་རུང་བ་
བྱས་སམ།”ཕེ་ནོ་ཁོས་ཞི་མི་ལ་དྲིས།
“ཁོ་ལ་བསླབ་བྱ་ཞིག་སྟེར་ཆེད་ཡིན། རྗེས་སུ་ཁོས་མི་གཞན་དག་གི་ཁ་
བརྡར་ཇུས་གཏོགས་བྱེད་རྒྱུ་མེད་པ་རྟོགས་ངེས་རེད།”
ཁོ་ཚོ་ལམ་གྱི་ཕྱེད་ཙམ་ལ་ཐོན་དུས།ཝ་མོས་གློ་བུར་དུ་འགྲོ་མཚམས་བཞག་
སྟེ་ཨ་ལད་པད་ཀོ་ལ་སྨྲས་པ།
“ཁྱོད་ཀྱིས་སྒོར་མོ་དེ་ལྡབ་ཀྱིས་ཇེ་མང་དུ་གཏོང་འདོད་དམ།”
“ག་འདྲ་བྱས་ནས?”
“ཁྱོད་ཀྱིས་གསེར་རྡོག་ལྔ་པོ་དེ་གསེར་རྡོག་བརྒྱ་དང་སྟོང༌། སྟོང་ཕྲག་
གཉིས་བཟོ་འདོད་ཡོད་དམ།”
“བཟོ་འདོད་ཀྱི་འདུགའོན་ཀྱང་གང་འདྲ་བྱས་ནས?”
“བཟོ་སྟངས་སླ་པོ་རེད། ཁྱིམ་དུ་འགྲོ་རྒྱུའི་ཚབ་ཏུ་ངེས་པར་དུ་ང་ཚོ་དང་
ལྷན་དུ་འགྲོ་དགོས།”
ཁྱོད་གཉིས་ཀྱིས་ང་གང་དུ་འཁྲིད་འདོད་དམ།”
“འུག་པའི་ཡུལ་དུ།”
ཕེ་ནོ་ཁོས་ཡུད་ཙམ་ལ་བསམ་བློ་བཏང་ནས་བློ་ཐག་ཆོད་པོས་སྨྲས་པ།
“མིན། ང་འགྲོ་རྒྱུ་མིན། ང་ཚོའི་ཁང་པའི་ཉེ་སར་འབྱོར་ཟིན་པས། ང་རང་
བསྒུགས་ནས་བསྡད་ཡོད་པའི་ཨ་ཕའི་སར་ལོག་གི་ཡིན། ཁ་སང་ང་རང་ཁྱིམ་དུ་
མ་ལོག་པའི་སྐབས་སུ། ཡ་ང་བའི་རྒད་པོ་དེས་དབུགས་རིང་ཇི་འདྲའི་མང་པོ་
ཞིག་བཏང་ཡོད་པ་སུ་ཡིས་བརྗོད་ཐུབ། ངས་དངོས་གནས་བུ་སྡུག་པོ་ཞིག་བྱས་
སོང༌། སྨྲ་ཤེས་པའི་ཆ་ག་པས་ཁ་ལ་མི་ཉན་པའི་བུ་རྣམས་ལ་འཇིག་རྟེན་འདིར་
ལས་ཡག་པོ་ཞིག་གཏན་ནས་མི་ཡོང’”ཟེར་བ་བདེན་པ་རེད། ངས་དེ་དངོས་
བདེན་ཡིན་པ་རྟོགས་བྱུང༌། རྒྱུ་མཚན་ནི་ང་ལ་རྐྱེན་ངན་བར་ཆད་མང་པོ་
བྱུང༌།ཐ་ན་ཁ་སང་མེ་གཟན་གྱི་ཁང་པའི་ནང་དུ་ང་ལ་ཉེན་ཁ་ཆེན་པོ་ཞིག་ཕྲད་
བྱུང་།ཨ་ཙི།དེའི་སྐོར་བསམ་བློ་གཏོང་བ་ཙམ་གྱིས་ང་རང་སྐྲག་འདར་འཆོར་དུ་
འཇུག་གི་འདུག”
“འགྲིག་གི་རེད།དེས་ན་ཁྱོད་ཁྱིམ་དུ་འགྲོ་བའི་ཐག་ཆོད་ཟིན་འདུགད་སོང༌།
ཁྱོད་ལ་སྡུག་གྱོང་རེད།”ཝ་མོས་སྨྲས།
“ཁྱོད་ལ་སྡུག་གྱོང་རེད།”ཞི་མིས་བསྐྱར་དུ་བཟླས།
“ཕེ་ནོ་ཁོ།ཁྱོད་ཀྱིས་བསམ་བློ་ཡག་པོ་ཞིག་ཐོངས་དང༌།ཁྱོད་ཀྱིས་རླུང་རྟའི་
རྒྱུ་ནོར་ལ་རྡོག་རྒྱག་གཞུ་བཞིན་འདུག”
“རླུང་རྟ་ལ་རྡོག་རྒྱག་གཞུ་བཞིན་འདུག” ཞི་མིས་བསྐྱར་དུ་བཟླས།
“དེ་རིང་དང་སང་ཉིན་གྱི་ནང་ཚུན་ལ་ཁྱོད་ཀྱི་གསེར་རྡོག་ལྔ་པོ་དེ་སྟོང་
ཕྲག་གཉིས་ལ་འགྱུར་ངེས་རེད།”
“སྟོང་ཕྲག་གཉིས་རེད།”ཞི་མིས་བསྐྱར་དུ་བཟླས།
“ངའི་གསེར་རྡོག་རྣམས་ཇི་ལྟར་དེ་འདྲའི་མང་པོ་ཞིག་ཏུ་འགྱུར་སྲིད་དམ།”
ཕེ་ནོ་ཁོ་ཧོན་ཐོར་ཏེ་ཁ་གདངས་ནས་སྐད་ཆ་དྲིས་པ་ལ། ཝ་མོས་འདི་ལྟར་
བཤད།
“ངས་ད་ལྟ་རང་ཁྱོད་ལ་འགྲེལ་བཤད་རྒྱག་ཆོག ཁྱོད་ཀྱིས་འུག་པའི་ཡུལ་
ན་མི་ཚང་མས་ངོ་མཚར་གྱི་ཞིང་ཁ་ཞེས་འབོད་པའི་བྱིན་རླབས་ཅན་གྱི་ཞིང་ཁ་
ཞིག་ཡོད་པ་ཤེས་དགོས། ཞིང་ཁ་དེའི་ནང་ཁྱོད་ཀྱིས་ས་དོང་ཞིག་འབྲུ་དགོས་
པ་དང་། ས་དོང་ནང་དུ་གསེར་རྡོག་གཅིག་བླུག་དགོས། དེ་ནས་ཁྱོད་ཀྱིས་ས་
དོང་ཐོག་ཏུ་ས་ཉུང་ངུ་ཞིག་གིས་འགེབས་དགོས་པ་དང་། དེའི་སྟེང་དུ་ཆུ་མགོ་
ནས་བླངས་པའི་ཆུ་ཟོམ་དོ་བླུག་དགོས། དེ་ནས་དེའི་ཐོག་ཏུ་ཚྭ་མཐེབ་གཅུས་
གཉིས་སྟོར་དགོས། དེ་ནས་མཚན་མོ་སླེབ་དུས་ཁུ་སིམ་མེར་ཉལ་སར་འགྲོ་
དགོས། མཚན་མོར་གསེར་རྡོག་དེ་རྒྱས་ནས་འབྲས་བུ་སྨིན་པ་དང་། ཞོགས་པ་
ཡར་ལངས་ནས་ཞིང་ཁར་ལོག་དུས། ཁྱོད་ཀྱིས་ཅི་ཞིག་མཐོང་རྒྱུ་རེད་དམ། ཁྱོད་
ཀྱིས་ཟླ་དྲུག་པའི་ཨ་ཤོམ་གྱི་སྙེ་མ་བཟང་པོ་ཞིག་ལ་ཡོད་པའི་འབྲུ་རྡོག་ལྟ་བུའི་
གསེར་རྡོག་མང་པོ་ལྡན་པའི་ལྗོན་ཤིང་ལྟ་ན་སྡུག་པ་ཞིག་མཐོང་ངེས་རེད།”
་གསེར་རྡོག་ལྔ་པོ་ཞིང་ཁ་དེར་སྦས་པའི་དབང་དུ་བཏང་ན། ཕྱི་ཉིན་
ང་ལ་གསེར་རྡོག་ཇི་ཙམ་འཐོབ་རྒྱུ་རེད་དམ།” ཕེ་ནོ་ཁོ་ལ་ངོ་མཚར་ཇེ་ཆེ་ནས་
ཇེ་ཆེར་སྐྱེས་ཏེ་དྲིས།
“དེ་རྩིས་རྒྱག་རྒྱུ་ཧ་ཅང་ལས་སླ་པོ་རེད། མཛུབ་རྩེས་རྩིས་རྒྱག་ཐུབ་པ་ཞིག་
རེད། གསེར་རྡོག་རེ་རེ་ལྔ་བརྒྱར་འཕར་ངེས་པ་དང་ལྔ་བརྒྱ་ལྔས་བསྒྱུར་ན། ཕྱི་
ཉིན་ཁྱོད་ཀྱི་གློ་ཁུག་ནང་དུ་འོད་ཆིམ་ཆིམ་འཕྲོ་བའི་གསེར་རྡོག་ཉིས་སྟོང་ལྔ་
བརྒྱ་འཐོབ་ངེས་རེད།”ཝ་མོས་ལན་བྱིན།
“ཨ་ཙི། ཅི་འདྲའི་དགའ་བ་ཨང༌། ང་ལ་གསེར་རྡོག་དེ་དག་འཐོབ་མ་ཐག
ཉིས་སྟོང་ང་རང་ཉིད་ཀྱིས་ཉར་ནས་གཞན་ལྔ་བརྒྱ་དེ་ཁྱོད་གཉིས་ལ་རྔན་པར་
སྟེར་རྒྱུ་ཡིན།”ཕེ་ནོ་ཁོས་དེ་ལྟར་སྨྲས་པ་དང་དགའ་སྤྲོའི་ངང་ཞབས་བྲོ་འཁྲབས།
“ངེད་གཉིས་ལ་རྔན་པ་ཟེར་རམ། ཁྱོད་ཀྱིས་རྨི་ལམ་ཅི་ཞིག་གཏོང་བཞིན་
ཡོད་དམ།” ཝ་མོས་ཤིན་ཏུ་མ་རངས་པའི་ཚུལ་ཞིག་བསྟན་ནས་མ་དགའ་བའི་
ངག་གིས་བརྗོད།
“ཁྱོད་ཀྱིས་རྨི་ལམ་ཅི་ཞིག་གཏོང་བཞིན་ཡོད་དམ།” ཞི་མིས་བསྐྱར་དུ་
བཟླས།
“ངེད་གཉིས་ཀྱིས་ཁེ་བཟང་གི་ཆེད་དུ་ལས་ཀ་བྱེད་ཀྱི་མེད། ངེད་གཉིས་
གཞན་དག་ཕྱུག་པོར་སྒྱུར་ཆེད་ཁོ་ནར་ལས་ཀ་བྱེད་ཀྱི་ཡོད།”ཝ་མོས་སྨྲས།
“གཞན་དག”ཞི་མིས་བསྐྱར་དུ་བཟླས།
ཕེ་ནོ་ཁོའི་སེམས་སུ“ཅི་འདྲའི་མི་བཟང་པོ་གཉིས་རེད་ཨང”སྙམ་པ་དང་།
གནས་དེ་དང་དུས་དེ་རང་ལ་ཨ་ཕ་དང་།སྟོད་ཐུང་གསར་པ།དག་ཆ་སྦྱོང་དེབ།
སོ་སོའི་དམ་བཅའ་བཟང་པོ་ཐམས་ཅད་བརྗེད་དེ་ཝ་མོ་དང་ཞི་མི་གཉིས་ལ་
སྨྲས་པ།
“ང་ཁྱོད་གཉིས་དང་ལྷན་དུ་འགྲོ་རྒྱུ་ཡིན།ང་ཚོ་ད་ལྟ་རང་འགྲོའོ།།།།”

ལེའུ་བཅུ་གསུམ་པ།

སྡིག་སྲིན་དམར་པོའི་འགྲུལ་ཁང་།
ཁོ་ཚོ་སོང་སོང་བའི་མཐར་ས་མ་རུབ་ཙམ་ལ། ཚང་མ་ཧ་ཅང་ཐང་ཆད་པའི་
ངང་སྡིག་སྲིན་དམར་པོའི་འགྲུལ་ཁང་དུ་བསླེབས།
དེར་ཝ་མོས་སྨྲས་པ།
“ང་ཚོ་འདིར་ཅུང་ཙམ་བསྡད་དེ་ཟ་རྒྱུ་ཞིག་ཨེ་རྙེད་ལྟ། ཆུ་ཚོད་གཅིག་གམ་
གཉིས་ལ་ངལ་གསོ་བྱས་ཏེ། ནམ་ཕྱེད་ལ་སླར་ཡར་འགྲོ་འགོ་བརྩམས་ནས་སང་
ཉིན་ཞོགས་པའི་སྐྱ་རེངས་ལ་ངོ་མཚར་གྱི་ཞིང་ཁར་འབྱོར་བ་བྱ་དགོས།”
ཁོ་ཚོ་གསུམ་ག་འགྲུལ་ཁང་ནང་འཛུལ་ནས་ཅོག་ཙེ་ཞིག་གི་གམ་དུ་བསྡད།
འོན་ཀྱང༌།སུ་གཅིག་ལའང་ཟ་མ་ཟ་བའི་ཡི་ག་མེད།
ཕོ་བའི་མེ་དྲོད་ཉམས་ནས་ཟས་ལ་ཡི་ག་ཤོར་བའི་ཞི་མིས་ཉ་སུམ་ཅུ་སོ་ལྔ་
དང་ལྷན་དུ་ལྡུམ་སྒོང་གི་ཁུ་བ་གཅིག ནང་ཁྲོལ་སྡེར་མ་བཞི་དང་ལྷན་དུ་ཨེ་ཊ་
ལིའི་ཕྱུར་བ་གཅིག་བཅས་ལས་ཟ་མ་ཐུབ་པ་དང་།ཁོས་ནང་ཁྲོལ་དེ་འདྲའི་ཡག་
པོ་མི་!་འདུག་སྙམ་པས། ལྷན་དུ་བསྲེ་བྱའི་མར་ལྡབ་གསུམ་གྱིས་མང་བ་དང་ཕྱུར་
བ་ཞིབ་ཞིབ་དགོས་ལབ།
ཝ་མོའི་རང་འདོད་ལྟར་ན། མོས་ཀྱང་ཕྲན་བུ་ཞིག་ལེན་འདོད་ཡོད་སྲིད།
འོན་ཀྱང་སྨན་པས་མོ་ལ་ཟས་རིགས་ཤིན་ཏུ་ཉུང་ཉུང་ཞིག་ལས་ཟ་མི་ཆོག་པའི་
བཀའ་ནན་པོ་གནང་ཡོད་པས།། མོས་མངར་མོ་བྱུགས་པའི་རི་བོང་ཞིག་དང་
ལྷན་དུ་སྐྱུར་ཁུ་དང་།བྱ་དེ་ཚོན་པོ་རྣམས་དང༌།སྤུ་མེད་བྱ་ཕྲུག་འགའ་ཤས་ཟོས་
ནས་བཙན་གྱིས་ཆོག་པ་བྱས། རི་བོང་ཟོས་རྗེས། མོས་གོང་མོ་དང་རི་བོང་། སྦལ་
པ་དང་རྩངས་པ་བཅས་ལྷན་དུ་གཡོས་པའི་ཟས་སྣ་ཞིག་དང༌། ཞིམ་ཟས་གཞན་
དག་མངགས་པ་མ་གཏོགས། གཞན་ཟས་རིགས་གང་ཡང་ཁོའི་ཁ་ལ་རེག་མི་
ཉན། མོས་མོ་རང་ཟ་མ་ལ་དང་དོད་གཏན་ནས་མེད་པས་ཅི་ཡང་ཟ་མི་ཐུབ་
ཅེས་བཤད།
ཆེས་ཉུང་ཤོས་ཟ་མཁན་ནི་ཕེ་ནོ་ཁོ་རེད། ཁོས་སྟར་ཀ་འགའ་ཤས་དང་བག་
ལེབ་རྡོག་རྡོག་ཅིག་མངགས་མོད། གང་ཡང་མ་ཟོས་པར་ཚང་མ་སྡེར་མའི་ཐོག་
ཏུ་བསྐྱུར་ནས་བཞག ཡ་ང་བའི་བུ་ཆུང་དེའི་སེམས་པ་ནི་བར་མཚམས་མེད་
པར་ངོ་མཚར་གྱི་ཞིང་ཁའི་ཐོག་ཏུ་འཁོར་བཞིན་ཡོད།
ཁོ་ཚོས་དགོང་ཟས་ཟོས་ཚར་རྗེས། ཝ་མོས་འགྲུལ་ཁང་བདག་པོ་ལ་འདི་
ལྟར་བཤད།
“ང་ཚོ་ལ་ཁང་མིག་བཟང་པོ་གཉིས་དགོས། གཅིག་སྐུ་ཞབས་ཕེ་ནོ་ཁོ་དང་
གཞན་དེ་ང་དང་ངའི་རོགས་པ་ལ་ཡིན། ང་ཚོ་མ་ཐོན་སྔོན་དུ་གཉིད་ཏོག་ཙམ་
ཁུག་དགོས། འོན་ཀྱང་། ནམ་ཕྱེད་ལ་འགྲུལ་བཞུད་ཀྱི་འཕྲོ་མཐུད་འདོད་པས།
འབོད་རྒྱུ་མ་རྗེད་རོགས།”
འགྲུལ་ཁང་བདག་པོས“ལགས་སོ། སྐུ་ཞབས་རྣམ་པ”ཞེས་ལན་བཏབ་པ་
དང༌། ཁོས་ཝ་མོ་ལ་མིག་བཙུམ་ཞིག་བྱས་པ་དེ་ནི“ངས་ཁྱོད་གཉིས་ཀྱིས་ཅི་ཞིག་
བྱེད་ཀྱིན་ཡོད་པ་ཤེས་ཡོད། ང་ཚོ་ཕན་ཚུན་རྒྱུས་མངའ་མེད་དམ”ཟེར་བ་དང་
ཡོངས་སུ་མཚུངས།
ཕེ་ནོ་ཁོ་ཉལ་མ་ཐག་ལམ་སེང་གཉིད་ཁུག་ནས་རྨི་ལམ་རྨི་འགོ་བརྩམས།
ཁོས་ཁོ་རང་ཞིང་ཁ་ཞིག་གི་དཀྱིལ་དུ་ཡོད་པ་རྨིས། ཞིང་ཁ་དེ་གསེར་ཊམ་ཚོམ་
བུ་ཚོམ་བུས་བརྒྱན་པའི་ལྕུག་ཕྲན་གྱིས་ཁེངས་པ་དང་། དེ་དག་རླུང་བུའི་ཁྲོད་
གཡོ་འགུལ་བྱེད་པ་དང་སྦྲགས། སིལ་སིལ་ཞེས་སྒྲ་གྲག་ཚུལ་ནི་ཧ་ལམ“ཡོང་
མཁན་སུ་ཡོད་ཀྱང་ཡོང་ནས་ང་ཚོ་འཁྱེར་རོགས”ཞེས་ཟེར་བ་འདྲ། ཡིན་ན་
ཡང་། ཕེ་ནོ་ཁོས་ལག་པ་བརྐྱངས་ནས་གསེར་སྦར་མོ་གང་གློ་ཁུག་ནང་དུ་བླུག་
པར་རྩོམ་པའི་སྐབས་ཏག་ཏག་དེར། གློ་བུར་དུ་ཁོའི་ཁང་མིག་གི་སྒོ་ལ་ཤུགས་
ཆེན་པོས་ཐེངས་གསུམ་བརྡུངས་ནས་ཁོ་གཉིད་ལས་སད་དུ་བཅུག
དེ་ནི་ཁོ་ལ་ནམ་ཕྱེད་ཟིན་སོང་ཞེས་འབོད་དུ་ཡོང་བའི་འགྲུལ་ཁང་གི་
བདག་པོ་དེ་རེད།
“ངའི་འགྲུལ་རོགས་རྣམས་གྲ་སྒྲིག་རེད་འདུག་གམ།” ཨ་ལད་པད་ཀོ་ཡིས་
“གྲ་སྒྲིག་ཟེར་རམ། ཅི་ཟེར་གྱི་ཡོད། ཁོ་ཚོ་ཆུ་ཚོད་གཉིས་ཀྱི་གོང་དུ་ཐོན་
སོང༌།”
“ཅིའི་ཕྱིར་ཁོ་ཚོ་དེ་འདྲའི་བྲེལ་བ་ཡོད་པ་ཡིན་ནམ།”
“དེའི་རྒྱུ་མཚན་ནི་ཞི་མི་ལ་འཕྲིན་ཞིག་འབྱོར་བ་དང༌། དེའི་ནང་ཁོའི་ཞིམ་
ཕྲུག་ཆེ་ཤོས་ཀྱི་རྐང་པ་གཡོན་པར་འཁྱག་སྦོས་ཀྱི་ན་ཚ་བྱུང་ནས་སྲོག་ཉེན་ལ་
ཐུག་འདུག་ཟེར།”
“ཁོ་ཚོས་དགོང་ཟས་ཀྱི་རིན་པ་བྱིན་སོང་ངམ།”
“ཁྱེད་ཀྱིས་བསམ་བློ་ཅི་ཞིག་གཏོང་གིན་ཡོད་དམ། ཁོ་གཉིས་ཤེས་རྒྱ་ཆེ་བས།
དགོང་ཟས་ཀྱི་རིན་པ་བྱིན་ཏེ་སྐུ་ཞབས་ཁྱེད་ལྟ་བུ་ལ་ངོ་ཚ་སྟེར་ག་ལ་ཕོད།”
“ཐབས་རྡུགས་པ་ལ་ཨང་།དེ་ནི་ང་ལ་དགའ་སྤྲོ་དཔག་མེད་སྟེར་བྱེད་ཀྱི་ངོ་
ཚ་ཞིག་ཡིན་ངེས་རེད།”ཕེ་ནོ་ཁོས་མགོ་ལ་འཕྲུག་བཞིན་དེ་ལྟར་སྨྲས་པ་དང་དེ་
ནས་སླར་ཡང་དྲིས་པ།
“ངའི་གྲོགས་པོ་བཟང་པོ་ཚོས་ང་གང་ནས་སྒུག་རྒྱུ་ཡིན་ཟེར་རམ།”
“ངོ་མཚར་ཞིང་ཁ་ནས་སྒུག་རྒྱུ་ཡིན་ཟེར—སང་ཉིན་ནམ་ལང་ཁར།”
ཕེ་ནོ་ཁོས་རང་ཉིད་དང་རོགས་པ་གཉིས་ཀྱི་དགོང་ཟས་ཀྱི་རིན་པ་ལ་
གསེར་ཊམ་གཅིག་བྱིན་པ་དང་།དེ་ནས་ལམ་དུ་ཆས།
འགྲུལ་ཁང་གི་ཕྱི་ལ་སྨག་ཧ་ཅང་ནག་ཅིང་། མདུན་གྱི་ལག་པའང་མཐོང་
མི་ཐུབ་སྟབས། ཁོ་ཧ་ལམ་སྦར་ཉུལ་བྱས་ཏེ་འགྲོ་དགོས་ཁེལ། ལམ་ཟུར་གྱི་ཤིང་
ཚོགས་གཅིག་ནས་གཅིག་ལ་འཕུར་བཞིན་པའི་མཚན་བྱ་འགའ་ཡི་གཤོག་སྒྲོ་
ཕེ་ནོ་ཁོའི་སྣ་ལ་ཐུག་བྱུང་བ་དེས་ཁོ་ལ་འཇིགས་སྣང་ཚད་མེད་བསླངས་པ་དང་།
ཁོས་ཕྱིར་འདྲོག་བྱེད་ཀྱིན“སུ་ཡིན་ནམ”ཞེས་སྐད་བརྒྱབས་པ་ན། མཐའ་འཁོར་
གྱི་རི་ཕྲན་རྣམས་ལས་བྲག་ཅས“སུ་ཡིན་ནམ།། སུ་ཡིན་ནམ”ཞེས་རྒྱང་ནས་རྒྱང་
དུ་གྲགས།
ཁོས་མུ་མཐུད་གོམ་པ་སྤོས་ནས་འགྲོ་བཞིན་ཡོད་པའི་ཚེ། ཤིང་སྡོང་ཞིག་གི་
གཞུང་རྟའི་སྟེང་ན།ཕྱི་གསལ་ནང་གསལ་གྱི་དཀར་ཡོལ་ནང་དུ་བཞག་པའི་སྒྲོན་
མེ་ཞིག་ལྟར་འོད་སྣང་རབ་རིབ་འཕྲོ་བའི་སྲིན་འབུ་ཆུང་ཆུང་ཞིག་མཐོང་།
“ཁྱོད་སུ་ཡིན་ནམ།”ཕེ་ནོ་ཁོས་སྐད་ཆ་དྲིས།
“ང་ནི་སྨྲ་ཤེས་པའི་ཆ་ག་པའི་རྣམ་ཤེས་ཡིན།” སྲིན་འབུ་དེས་སྐད་གཉོམ་
པོས་ལན་སྟེར་བ་དང༌། དེའི་སྐད་ཤིན་ཏུ་གཉོམ་ཞིང་ཕྲ་བས་འཇིག་རྟེན་ཕྱི་མ་
ནས་ཡོང་བ་དང་མཚུངས།
“ཁྱོད་ལ་ངའི་ས་ནས་ཅི་ཞིག་དགོས་སམ།”ཨ་ལད་པད་ཀོས་སླར་ཡང་དྲིས།
“ངས་ཁྱོད་ལ་བསླབ་བྱ་ཕྲན་ཙམ་ཞིག་རྒྱག་འདོད། ཁྱོད་ཀྱིས་གསེར་རྡོག་
ལྷག་མ་བཞི་པོ་དེ་ཁྱེར་ནས་ཨ་ཕའི་གམ་དུ་ལོག་ཅིག ཁོ་ཁྱོད་ཕྱིར་མ་ལོག་པར་
བརྟེན་ནས་འུ་ཐུག་ཐབས་ཟད་ངང་ངུ་བཞིན་བསྡད་འདུག”
སང་ཉིན་ཚེས་དུས་ཨ་ཕ་སྐུ་ཞབས་ཤིག་ཏུ་ཆགས་རྒྱུ་རེད། རྒྱུ་མཚན་ནི་
གསེར་ཊམ་བཞི་པོ་འདི་ཉིས་སྟོང་དུ་འགྱུར་ངེས་རེད།”
“ཉིན་གཅིག་ནང་ཁྱོད་ཕྱུག་པོ་བཟོ་རྒྱུའི་ཁས་ལེན་བྱེད་མཁན་ཚོ་ལ་ཡིད་
ཆེས་བྱེད་མི་ཉན། ཁོ་ཚོ་རྒྱུན་པར་སྨྱོན་པའམ་ཁྲམ་པ་རེད། ངའི་ཁ་ལ་ཉན་ནས་
ཕྱིར་ལོག་ཅིགབརྩེ་བའི་བུ་ཆུང་།”
“མི་ཉན།ང་འགྲོ་ཐག་ཆོད་ཡིན།”
“ཁྱོད་རང་ཆུ་ཚོད་གཅིག་རྗེས་ལུས་ཀྱང་ཐེབས་འདུག”
“ང་འགྲོ་ཐག་ཆོད་ཡིན།”
“མཚན་མོའི་སྨག་ཀྱང་ནག”
“ང་ནི་འགྲོ་ཐག་ཆོད་ཡིན།”
“ལམ་ལ་ཉེན་ཁ་ཆེ།”
“ང་འགྲོ་ཐག་ཆོད་ཡིན།”
“ཚོར་སྣང་གློ་བུར་གྱི་རྗེས་སུ་འབྲངས་ཏེ་ལས་ཀ་བྱེད་མཁན་གྱི་བུ་རྣམས་སྔ་
ཕྱི་མ་གཏོགས་འགྱོད་པ་སྐྱེ་ངེས་ཡིན་པ་སེམས་ལ་ཟུངས་ཤིག”
“རྟག་ཏུ་བཤད་རྒྱུ་གཅིག་པ་གཅིག་རྐྱང་རེད། ཆ་ག་པ། གཟིམ་འཇགས་
གནོངས།”
“ཕེ་ནོ་ཁོ། གཟིམ་འཇགས་གནོངས། དཀོན་མཆོག་གིས་ཁྱོད་ཉེན་ཁ་དང་མི་
གསོད་ལག་དམར་ལས་སྐྱོབ་པར་ཤོག”
ཆ་ག་པས་ཚིག་འདི་དག་སྨྲས་ཚར་ལ་མ་ཚར་བའི་སྐབས། གློ་བུར་དུ་བཞུ་
མར་ལ་ཕུ་བརྒྱབས་པ་ལྟར་ཡལ་སོང་བ་དང་། ལམ་བུ་སྔར་བས་ལྡབ་ཀྱིས་ཇེ་
ནག་ཏུ་གྱུར་ཏོ།།།།

ལེའུ་བཅུ་བཞི་པ།

ཕེ་ནོ་ཁོ་མི་གསོད་ལག་དམར་གྱི་ལག་ཏུ་ཐེབས་པ།
ཨ་ལད་པད་ཀོ་མུ་མཐུད་ལམ་དུ་ཆས་པ་དང་སྦྲགས་ཆིག་ལབ་འདི་ལྟར་
བརྒྱབས། “སྙིང་རྗེ་བའི་བུ་ཆུང་ང་ཚོ་ཅི་འདྲའི་ལས་མ་དག་པ་ཞིག་རེད། ཚང་
མས་ང་ཚོར་གཤེ་གཤེ་གཏོང་བ་དང་བསླབ་བྱ་རྒྱག་གི་འདུག ད་ལྟ་རང་ལྟོས་
དང་། ཞེ་སུན་པའི་ཆ་ག་པ་དེའི་ཁ་ལ་མ་ཉན་པའི་རྒྱུ་མཚན་ཁོ་ནར་བརྟེན་ནས་
ཁོས་ང་ལ་རྐྱེན་ངན་མང་པོ་འབྱུང་རྒྱུ་རེད་ཟེར། ཐ་ན་ང་མི་གསོད་ལག་དམར་
དང་ཐུག་ངེས་རེད་ཟེར། ཡིན་ན་ཡང་དེ་ནི་ཅི་ཡང་མ་རེད། ངས་མི་གསོད་ལག་
དམར་ཡོད་པའི་ཡིད་ཆེས་བྱེད་ཀྱི་མེད། དེ་འདྲ་ཞིག་ཡོད་པའི་ཡིད་ཆེས་གཏན་
ནས་བྱེད་ཀྱི་མེད། ངས་བལྟས་ན། མི་གསོད་ལག་དམར་ཞེས་པ་ནི་ཨ་ཕ་ཚོས་
ཆེད་དུ་མཚན་མོ་ཕྱི་ལ་འགྲོ་འདོད་པའི་བུ་ཆུང་རྣམས་འཇིགས་སྣང་སྐུལ་བྱེད་
དུ་བཟོས་པ་ཞིག་རེད། མ་ཟད་ལམ་འདིའི་སྟེང་ང་ཁོ་ཚོ་དང་ཐུག་པའི་དབང་
དུ་བཏང་ན། ང་ཁོ་ཚོ་ལ་ཞེད་ཀྱི་རེད་བསམ་མམ། སྤུ་རྩེ་ཙམ་ཡང་སྐྲག་མི་སྲིད།
ང་ཁོ་ཚོ་ཐུག་ཏུ་སོང་ནས‘སྐུ་ཞབས་མི་གསོད་ལག་དམར་ཚོ། ཁྱོད་ཚོས་ང་ལ་ཅི་
བྱེད་འདོད་དམ།ང་ལ་རྩེད་མོ་མི་འགྲོ་བ་དེ་ཤེས་པ་བྱོས།དེ་བས་སོ་སོའི་ལས་ཀ་
བྱས་ཏེ་ཁུ་སིམ་མེར་སྡོད”ཅེས་བརྗོད་ངེས་པ་དང་། གཏམ་འདི་ཐོས་རྗེས་ཁོ་ཚོ་
རླུང་ལྟར་རྒྱང་དུ་བྲོས་འགྲོ་ངེས་རེད། གལ་སྲིད་ཁོ་ཚོའི་ཤེས་ཚད་ཤིན་ཏུ་དམའ་
དྲགས་ནས་རྒྱང་དུ་མ་བྲོས་པའི་དབང་དུ་བཏང་ཡང༌།ང་རང་ཉིད་བྲོས་ན་ཆོག་
པ་དང༌།དེ་ནས་ཡོད་ཚད་མཇུག་རྫོགས་པ་རེད།”
སྐབས་དེར་ཕེ་ནོ་ཁོས་རང་གི་རྒྱབ་ཕྱོགས་ནས་ཤིང་ལོ་ལྕུག་ལྕུག་འགུལ་
བའི་སྒྲ་ཆུང་ངུ་ཞིག་གྲགས་པ་ཐོས་པས། ཁོ་ལ་རྒྱུ་མཚན་དྲངས་ནས་མཇུག་སྡུད་
པའི་དུས་ཚོད་བྱུང་མ་སོང་།
ཁོས་ཁ་ཕྱིར་འཁོར་ནས་བལྟས་པ་ན། སྨག་རུམ་ཁྲོད་དུ་རྩྭ་རས་ནག་པོས་
ཡོངས་སུ་བཏུམས་པའི་གྲིབ་གཟུགས་འཇིགས་སུ་རུང་བ་གཉིས་མཐོང་། དེ་
གཉིས་རྐང་རྩེ་ཁོ་ན་བཙུགས་ནས་ཁོའི་རྗེས་སུ་འཇབས་པ་དང་། གཤིན་པོའི་
རྣམ་ཤེས་ལྟར་མཆོང་ལྡིང་ཆེན་པོ་རྒྱག་བཞིན་འདུག
ཁོས“ཁོ་ཚོ་དངོས་སུ་འདིར་བསླེབས་ཚར་འདུག”ཅེས་ཆིག་ལབ་བརྒྱབས་
པ་དང་། གསེར་རྡོག་རྣམས་གང་དུ་སྐུང་དགོས་མ་ཤེས་པར་ཁ་ནང་དུ་བརྫངས་
ནས་ལྕེ་འོག་ཏག་ཏག་ཏུ་ཉར།
དེ་ནས་ཁོ་འབྲོ་ཐབས་བྱས། འོན་ཀྱང་། གོམ་པ་གང་ཡང་སྤོ་མ་ཐུབ་པའི་
གོང་དུ་རང་ཉིད་ཀྱི་ལག་པ་ནས་བཟུང་བ་ཚོར་བ་དང༌། ཤིན་ཏུ་སྐྱུག་བྲོ་ལ་
འཇིགས་སུ་རུང་བའི་སྐད་ཀྱིས་ཁོ་ལ་འདི་ལྟར་སྨྲས་པ་ཐོས།
“ཁྱོད་ལ་ཚེ་སྲོག་དགོས་སམ་སྒོར་མོ་དགོས།”
ཁ་ནང་དུ་སྒོར་མོ་ཉར་ནས་ཚིག་གིས་ལན་རྒྱག་ཐབས་བྲལ་བའི་དབང་
གིས། ཕེ་ནོ་ཁོས་མགོ་བོ་ཤིན་ཏུ་དམའ་མོར་སྒུར་ཙམ་སྒུར་ཙམ་དང༌། རྣམ་
འགྱུར་ཅི་རིགས་སྟོང་ཕྲག་མང་པོ་བསྟན། ཁོས་དེ་ལྟར་མིག་ཟུང་ཁོ་ན་རྩྭ་རས་
ཀྱི་བུ་གའི་སྲུབས་བར་ནས་མངོན་པ་མ་གཏོགས་ཡོངས་སུ་བཏུམས་པའི་གྲིབ་
གཟུགས་གཉིས་ལ་ཁོ་རང་ཉམ་ཐག་པའི་ཨ་ལད་པད་ཀོ་ཞིག་ཡིན་པ་དང་།ཁོའི་
གློ་ཁུག་ནང་སྒོར་ཟུར་རྫུན་མ་གཅིག་ཙམ་ཡང་མེད་པ་ཧ་གོ་རུ་འཇུག་ཐབས་
བྱས།
ཆོམ་རྐུན་གཉིས་ཀྱིས་འཇིགས་སྐུལ་གྱིས“ད་ལྟ་རང་སྟེར་ཤིགཀར་ཀོར་མེད་
པར་སྒོར་མོ་ཕྱིར་ཐོན་ཤོག”ཅེས་བཤད།
དེར་ཨ་ལད་པད་ཀོ་ཡིས“ང་ལ་ཅི་ཡང་མེད་པ་”མཚོན་པའི་ལག་བརྡ་ཞིག་
བསྟན།
“སྒོར་མོ་བྱིན་ན་མ་གཏོགས་ཁྱོད་འཆི་རྒྱུ་རེད།” ཆོམ་རྐུན་གཉིས་ལས་
གཟུགས་རིང་བ་དེས་སྨྲས།
“འཆི་རྒྱུ་རེད།”གཞན་དེས་བསྐྱར་དུ་བཟླས།
“ང་ཚོས་ཁྱོད་བསད་ཚར་རྗེས།ཁྱོད་ཀྱིས་ཨ་ཕའང་གསོད་རྒྱུ་ཡིན།”
“ཁྱོད་ཀྱི་ཨ་ཕའང་།”
“མིན།མིན།མིན། ངའི་སྙིང་རྗེ་བའི་ཨ་ཕ་གསོད་མི་ཆོག”ཕེ་ནོ་ཁོས་འུ་ཐུག་
པའི་ངག་གིས་སྨྲས་པ་དང་། ཁོས་དེ་ལྟར་སྨྲས་པ་དང་སྦྲགས་ཁ་ནང་གི་གསེར་
ཊམ་རྣམས་ལས་སིང་སྒྲ་གྲགས།
“ཨ་ཙི། མ་རབས་ཁྱོད། ཁྱོད་ཀྱིས་སྒོར་མོ་ལྕེ་འོག་ཏུ་བསྐུངས་འདུག ད་ལྟ་
རང་ཕྱིར་ཐོན་ཤིག”
ཕེ་ནོ་ཁོ་ཡིས་ཨུ་ཚུགས་བྱས་ནས་བསྡད། །
“ཨ་ཙི། ཁྱོད་ཀྱིས་འོན་པ་ཡིན་ཁུལ་བྱེད་ཀྱིན་ཡོད་དམ། སྐར་མ་གཅིག་
སྒུགས་དང་ངེད་གཉིས་ལ་ཁྱོད་ཁ་གྲག་ཏུ་འཇུག་པའི་ཐབས་ཤེས་ཤིག་ཡོད།”
དེ་ནས་ཁོ་གཉིས་ལས་གཅིག་གིས་ཨ་ལད་པད་ཀོ་ཡི་སྣ་རྩེ་ནས་འཇུས་པ་
དང་། གཞན་དེས་མ་ནེ་ལས་བཟུང་སྟེ་གདུག་རྩུབ་ཆེན་པོས་ཡར་འཐེན་མར་
འཐེན་བྱེད་འགོ་བརྩམས་ནས་བཙན་གྱིས་ཕེ་ནོ་ཁོའི་ཁ་འབྱེད་ཐབས་བྱས།
འོན་ཀྱང་། ཁོ་གཉིས་ཀྱི་ངལ་བ་ཡོངས་རྫོགས་འབྲས་མེད་དུ་གྱུར། ཕེ་ནོ་ཁོའི་ཁ་
ནི་ལྕགས་གཟེར་བརྒྱབས་པ་དང་མཚུངས།
དེ་ནས་མི་གསོད་ལག་དམར་ཐུང་བ་དེས་གྲི་མདོག་ཉེས་ཤིག་ཕྱིར་ཕྱུང་
ནས་ཕེ་ནོ་ཁོའི་མཆུ་བར་དུ་གཟོང་དང་འདེགས་འཇའ་ལྟར་འཛུགས་ཐབས་
བྱས། འོན་ཀྱང་། ཕེ་ནོ་ཁོས་གློག་འཁྱུག་པའི་མགྱོགས་ཚད་ཀྱིས་ཁོའི་ལག་མགོར་
སོ་བཏབ་པ་དང་། རྨུག་ཐེངས་གཅིག་གིས་ལག་མགོ་བཀོག་ནས་ཐུ་སྒྲ་དང་
བཅས་ཕྱིར་འཕངས།ཐང་དུ་ལྷུང་བ་དེ་ལག་པ་ཞིག་མ་ཡིན་པར་ཞི་མིའི་སྦར་མོ་
ཞིག་ཡིན་པ་མཐོང་དུས། ཁོ་ཅི་འདྲའི་ཧང་སང་ཡོད་སྲིད་པ་དེར་བསམ་བློ་ཞིག་
ཐོངས་དང༌།
རྒྱལ་ཁ་དང་པོ་འདིས་བློ་སྤོབས་བསྐྱེད་པས། ཁོས་སེན་མོ་བེད་སྤྱོད་བྱས་
ཏེ་རང་ཉིད་རྒོལ་རྡུང་བྱེད་མཁན་གཉིས་ཀྱི་ལག་ནས་ཐར་ཐུབ་པ་བྱུང་བ་
དང་། ལམ་ཟུར་གྱི་ཤིང་ཕྲན་རྭ་བའི་ཐོག་ནས་མཆོངས་ཏེ་ལུང་པའི་འཕྲེད་དུ་
བྱ་འཕུར་བ་ལྟར་རྒྱུག་འགོ་ཚུགས། མི་གསོད་ལག་དམར་གཉིས་ཁོའི་རྗེས་སུ་ཁྱི་
གཉིས་ཀྱིས་རི་བོང་འདེད་པ་ལྟར་རྒྱུགས་ལ། སྦར་མོ་བརླགས་པའི་ལག་དམར་
དེ་རྐང་པ་ཡ་གཅིག་གིས་རྒྱུགས་པ་དང༌།སུ་གཅིག་གིས་ཁོ་ཇི་ལྟར་བྱས་ནས་དེ་
ལྟར་རྒྱུག་ཐུབ་ཀྱི་ཡོད་པ་གཏན་ནས་རྟོགས་མེད།
སྤྱི་ལེ་འགའ་ལ་རྒྱུག་འགྲན་བྱས་རྗེས་ཕེ་ནོ་ཁོ་མུ་མཐུད་འགྲོ་མ་ཐུབ། ཁོའི་
སེམས་ཤུགས་ཡོངས་སུ་ཆག་ནས་ཐང་ཤིང་ཤིན་ཏུ་མཐོན་པོ་ཞིག་གི་གཞུང་རྟ་
ལ་འཛེགས་པ་དང༌།ཡལ་ག་མཐོ་ཤོས་དེའི་ཐོག་ཏུ་བསྡད་དེ་བསྒུགས།མི་གསོད་
ལག་དམར་གཉིས་ཁོའི་རྗེས་སུ་འཛེགས་ཐབས་བྱས། འོན་ཀྱང་ཕྱེད་ཙམ་ལ་ཡར་
ཐོན་དུས་སླར་ཡང་མར་ཤུད་དེ་ཐང་ཐོག་ཏུ་ཟག་ཅིང༌། ལག་པ་དང་པུས་མོའི་
་པགས་བརྡར་ཤུད་ཐེབས།
ཡིན་ན་ཡང་། དེ་འདྲའི་གནས་ཚུལ་ཆུང་ཆུང་ཞིག་གིས་ཁོ་གཉིས་དཔའ་
ཞུམ་དུ་འཇུག་ག་ལ་ཐུབ། ཁོ་གཉིས་ཀྱིས་ཤིང་སྐམ་པོ་མང་པོ་བསྒྲུགས་ཏེ་ཐང་
ཤིང་གི་འོག་ཏུ་སྤུངས་ནས་མེ་བརྒྱབས་པས། སྐད་ཅིག་ཙམ་ཡང་མ་འགོར་བར་
ཐང་ཤིང་ལ་མེ་འབར་བ་མ་ཟད། ཡཱང་ལ་ལ་རླུང་བུ་ལྡང་བ་བཞིན་མེ་ལྕེ་ལྷབ་
ལྷུབ་ཏུ་མཆེད་འགོ་བརྩམས། ཕེ་ནོ་ཁོས་མེ་ལྕེ་དེ་སྐད་ཅིག་རེ་རེ་ལ་ཇེ་མཐོ་ནས་
ཇེ་མཐོར་ཡོང་བཞིན་པ་མཐོང་བ་དང་། རང་ཉིད་ཀྱི་མི་ཚེ་སྐམ་སྲེག་བཏང་
བའི་ཕུག་རོན་ཞིག་ལྟར་མཇུག་རྫོགས་ན་མི་འདོད་སྟབས། ཤིང་རྩེ་ནས་ཧ་ལས་
པའི་མཆོང་ལྡིང་ཆེན་པོ་ཞིག་བརྒྱབས་ཏེ་དབུགས་ཐག་གསར་པས་རྩྭ་ཐང་དང་
རྒུན་འབྲུམ་ཞིང་ཁ་རྣམས་འཕྲེད་དུ་བཅད་དེ་རྒྱུག་འགོ་བརྩམས། མི་གསོད་
ལག་དམར་གཉིས་ཀྱང་ཕྲན་ཙམ་ལའང་མཚམས་འཇོག་མེད་པར་ཁོའི་རྗེས་སུ་
འབྲངས།
ནམ་ལང་བའི་འགོ་བརྩམས་པ་དང་ཁོ་གཉིས་ཀྱིས་ད་དུང་ཕེ་ནོ་ཁོ་འདེད་
ཀྱིན་ཡོད། གློ་བུར་དུ་ཕེ་ནོ་ཁོས་སོ་སོའི་ལམ་བུ་དེ་འཚིག་ཇའི་ཁ་མདོག་ཅན་གྱི་
ཆུ་རྙིང་ཞིང་རུལ་བ་ཡིས་གང་བའི་ཡུར་བ་རྒྱ་ཆེན་གཏིང་ཟབ་ཅིག་གིས་བཀག་
ཡོད་པ་མཐོང་། ད་ནི་ཁོས་ཅི་ཞིག་བྱ་དགོས་སམ། ཨ་ལད་པད་ཀོ་དེས“གཅིག
གཉིས། གསུམ”ཞེས་སྨྲས་ནས་ཇེ་མགྱོགས་སུ་བཏང་སྟེ་ཡུར་བའི་ཕར་ངོགས་སུ་
མཆོངས།མི་གསོད་ལག་དམར་གཉིས་ཀྱང་ཁོའི་རྗེས་སུ་མཆོངས་རུང་།བར་ཐག་
ཡག་པོ་ཞིག་མ་འཇལ་སྟབས། ཡུར་བའི་དཀྱིལ་ཏག་ཏག་ལ“ཆག” “ཆག”ཅེས་
ལྷུངས། ཕེ་ནོ་ཁོ་ཡིས་ཁོ་གཉིས་མཆོང་བ་དང་ཆུ་ཡི་ཆག་སྒྲ་ཐོས་པས། དགོད་
བཞིན་མཚམས་མི་འཇོག་པར་རྒྱུག་ཞོར་འདི་ལྟར་སྐད་བརྒྱབས།
“སྐུ་ཞབས་མི་གསོད་ལག་དམར་གཉིས། ཁྱོད་གཉིས་ཀྱིས་གཟུགས་པོ་སྐྱིད་
པོ་ཁྲུས་ཤིག”
ཕེ་ནོ་ཁོའི་སེམས་སུ་ཁོ་གཉིས་ཆུ་ནང་དུ་བྱིང་ཡོད་ངེས་གཏན་ཡིན་སྙམ་
ནས་ཕྱིར་ལྟས་འཕེན་དུས། དེ་ལས་ལྡོག་སྟེ་མི་གསོད་ལག་དམར་གཉིས་ཁོའི་
རྗེས་སུ་རྒྱུགས་ནས་ཡོང་བཞིན་པ་མཐོང་ལ། ཁོ་གཉིས་ད་དུང་ཡང་རྩྭ་རས་
ཀྱིས་བཏུམས་ཡོད་པས། ཁོ་གཉིས་ནི་གཟེད་བུ་ཁོག་སྟོང་གཉིས་ཡིན་པ་ལྟར་ཆུ་
འཛར་འཛར་འཛག་བཞིན་འདུག་གོ།། །།

ལེའུ་བཅོ་ལྔ་པ།

མི་གསོད་ལག་དམར་གཉིས་ཀྱིས་ཕེ་ནོ་ཁོ་སྡོང་རྒན་ཐོག་བཏགས་པ།
ཕེ་ནོ་ཁོས་གནས་ཚུལ་དེ་མཐོང་བ་ན་ཁོའི་དཔའ་ཞུམ་པ་དང། ཁོས་རང་ཉིད་
ཐང་ཐོག་ཏུ་འགྱེལ་ནས་ཕམ་པ་ཁས་ལེན་གྲབས་བྱས། འོན་ཀྱང་།ཁོས་མིག་ཟུང་
ཕྱོགས་ཐམས་ཅད་དུ་བསྐོར་ནས་བལྟས་པ་ན། ཅུང་ཐག་རིང་བའི་ས་ན་ཁ་བ་
ལྟར་དཀར་བའི་ཁང་པ་ཆུང་ཆུང་ཞིག་ཡོད་པ་མཐོང་།
ཁོས་རང་ཉིད་ལ་“གལ་སྲིད་ང་ལ་ཁང་པ་དེར་སླེབ་པའི་དབུགས་ཐག་
ཡོད་པ་ཡིན་ན། ཕལ་ཆེར་ཐར་སྲིད”ཅེས་སྨྲས་པ་དང་། སྐད་ཅིག་ཀྱང་ཕྱིར་
འགྱངས་མེད་པར་ཚེ་སྲོག་གི་ཆེད་དུ་ཤིང་ནགས་ཀྱི་ཁྲོད་ནས་སླར་ཡང་བྲོས་
འགོ་བརྩམས་ཤིང༌།མི་གསོད་ལག་དམར་གཉིས་ཁོའི་རྗེས་སུ་རྒྱུགས།
ཕེ་ཆུ་ཚོད་གཉིས་ཙམ་གྱི་རིང་ལ་འུ་ཐུག་གིས་བང་འགྲན་བྱས་པའི་མཐར།
ནོ་ཁོ་དབུགས་ཆད་ལ་ཁད་དུ་ཁང་པ་དེའི་སྒོ་རུ་འབྱོར་ཞིང་སྒོ་བརྡུངས།
འོན་ཀྱང་།སུ་གཅིག་གིས་ཨ་ལན་མ་སྟེར།
ཁོས་སླར་ཡང་སྒོ་ཤུགས་ཆེན་པོས་བརྡུངས། རྒྱུ་མཚན་ནི་ཁོས་རྡོག་སྒྲ་ཇེ་
ཉེར་ཡོང་བ་དང་། རང་ཉིད་སྡུག་སྦྱོང་གཏོང་མཁན་གཉིས་ཀྱི་དབུགས་ཀྱི་ཧལ་
སྒྲ་དྲག་པོ་དེ་ཐོས་པས་རེད།
སྔར་ལྟར་ཁུ་སིམ་མེར་གནས།
ཁོས་སྒོ་རྡུང་བ་དེར་ཕན་ཐོགས་ཅི་ཡང་མེད་པ་མཐོང་བས། ཐབས་ཟད་
པའི་ངང་ཤུགས་ཡོད་ཚད་ཀྱིས་སྒོ་ལ་ཁུ་ཚུར་དང་རྡོག་རྒྱག་གཞུས། སྐབས་དེར་
སྒེའུ་ཁུང་བྱེ་བ་དང་སྙིང་རྗེ་བའི་བྱིས་པ་ཞིག་ཕྱིར་མངོན། མོ་ལ་སྐྲ་ལོ་སྔོན་པོ་
ཞིག་འདུག་པ་དང༌།ངོ་གདོང་ནི་ལ་ཆ་ལས་གྲུབ་པའི་སྐུ་བརྙན་ཞིག་ལྟར་དཀར་
པོ་དཀར་རྐྱང་རེད་འདུག མོའི་མིག་ཟུང་བཙུམས་ཤིང་ལག་ངར་གཉིས་བྲང་
ཁའི་ཐོག་འཕྲེད་དུ་བཞག་པ་དང་། མཆུ་ཏོ་ཕྲན་ཙམ་ཡང་མ་འགུལ་བར་འཇིག་
རྟེན་ཕྱི་མ་ནས་ཡོང་བ་དང་འདྲ་བའི་སྐད་ཀྱིས་འདི་ལྟར་བཤད།
“ཁང་པ་འདིའི་ནང་སུ་གཅིག་ཀྱང་མེད།ཚང་མ་ཤི་ཚར།”
“དེས་ན་མ་མཐར་ཡང་ཁྱོད་རང་གིས་ང་ལ་སྒོ་ཕྱེས་དང་།” ཕེ་ནོ་ཁོས་ངུས་
ནས་ཞུ་བ་བྱེད་ཀྱིན་སྐད་བརྒྱབས།
“ང་ཡང་ཤི་ཟིན།”
“ཤི་ཟིན་ཨེ། དེས་ན་ཁྱོད་ཀྱིས་སྒེའུ་ཁུང་ན་ཅི་ཞིག་བྱེད་ཀྱིན་ཡོད།”
“ངས་རོ་ཁྱོགས་4ཡོང་ནས་ང་འཁྱེར་རྒྱུར་སྒུག་བཞིན་ཡོད།”
དེ་ལྟར་བཤད་རྗེས་མོ་སྐད་ཅིག་ཉིད་དུ་མི་སྣང་བར་གྱུར་པ་དང་། སྒེའུ་
ཁུང་སྒྲ་ཕྲ་མོ་ཙམ་ཡང་མེད་པར་ཟུམ།
དེར་ཕེ་ནོ་ཁོས“འོ། སྐྲ་ལོ་སྔོན་པོ་ཅན་གྱི་བྱིས་པ་སྙིང་རྗེ་བོ། ཁྱེད་ཀྱིས་སྙིང་
རྗེ་བསྒོམས་ནས་སྒོ་ཕྱེས་དང་། མི་གསོད་ལག་དམར་གྱིས་བདས་པའི་བུ་གཉོམ་
ཆུང་ལ་བྱམས་བརྩེས་གཟིགས་རོགས”ཞེས་སྐད་བརྒྱབས།
འོན་ཀྱང་། ཁོས་ཚིག་མཇུག་རྫོགས་ཐུབ་མ་སོང༌། རྒྱུ་མཚན་ནི་ཁོས་རང་
ཉིད་ཀྱི་ཕྲག་མགོ་ལག་པ་ཞིག་གིས་འཇུས་པ་ཚོར་བ་དང༌། སྔོན་གྱི་མི་སྡུག་པའི་
སྐད་དེ་གཉིས་ཀྱིས་ཁོ་ལ་འཇིགས་སྐུལ་བའི་ངང་སྨྲས་པ།
“ཁྱོད་རང་ཡང་བསྐྱར་ངེད་གཉིས་ཀྱི་ལག་ནས་འབྲོ་ཐུབ་མི་སྲིད།”
ཨ་ལད་པད་ཀོ་ཡིས་འཆི་བ་མི་རྟག་པ་དངོས་སུ་མིག་མདུན་དུ་བསླེབས་པ་
མཐོང་བས། རང་དབང་མེད་པའི་འདར་ཡོམ་དྲག་པོ་ཞིག་ཤོར་ནས་ཁོའི་ཤིང་
གི་ལྷུ་ཚིགས་རྣམས་ཐྲོག་ཐྲོག་དང་། ལྕེ་འོག་ཏུ་བསྐུངས་པའི་གསེར་ཊམ་རྣམས་
སིལ་སིལ་དུ་གྲག་འགོ་བརྩམས།
མི་གསོད་ལག་དམར་གཉིས་ཀྱིས“ད་ནི་ཁྱོད་ཀྱིས་ཁ་གདོངས་ཤིག གདང་
གི་ཡིན་ནམ་མིན། ཨ་ཙི། ལན་སྟེར་གྱི་མིན་ནམ། གལ་མི་འདུག ང་ཚོའི་ལག་ཏུ་
ཞོག་དང་ད་ཐེངས་བཙན་གྱིས་ཁྱོད་ལ་ཁ་གདང་དུ་འཇུག་གི་ཡིན།”ཞེས་བཙན་
བཀའ་བཏང་བ་དང༌། སྤུ་གྲི་ལྟར་རྣོ་བའི་གྲི་རིང་འཇིགས་སུ་རུང་བ་གཉིས་ཕྱིར་
བཏོན་ནས“ཧྲག་སྒྲ”དང་བཅས་ཁོ་ལ་ཐེངས་གཉིས་སྣུན་ཐབས་བྱས།
ཡིན་ན་ཡང་། སྟབས་ཡག་པ་ཞིག་ལ། ཨ་ལད་པད་ཀོ་ཁོ་སྲ་ཞིང་མཁྲེགས་
པའི་ཤིང་ལས་གྲུབ་པ་ཞིག་ཡིན་སྟབས། གྲི་རིང་གཉིས་པོ་དུམ་བུ་སྟོང་དུ་ཆག་
པ་དང༌། མི་གསོད་ལག་དམར་གཉིས་ཀྱི་ལག་ཏུ་ཡུ་བ་ལས་མ་ལྷག་པར་གཅིག་
གིས་གཅིག་ལ་བལྟས་ཏེ་ལུས།
“ད་ནི་ཅི་ཞིག་བྱ་དགོས་ཤེས་སོང༌། ཁོའི་སྐེ་འདོགས་དགོས་འདུག ང་ཚོས་
ཁོ་སྐེ་གདགས་པར་འགྲོ”ཁོ་གཉིས་ཀྱི་གཅིག་གིས་དེ་ལྟར་སྨྲས།
“ང་ཚོས་ཁོ་སྐེ་གདགས་པར་འགྲོ”གཞན་དེས་བསྐྱར་དུ་བཟླས།
དུས་འགྱང་མེད་པར་ཁོ་གཉིས་ཀྱིས་ཕེ་ནོ་ཁོའི་ལག་པ་རྒྱབ་ཏུ་བསྡམས་
ཤིང་། ཞགས་མདུད་ཁོའི་སྐེ་རུ་བསྐོན་ནས“བེ་དོའི་སྡོང་རྒན”ཞེས་པའི་ལྗོན་ཤིང་
ཞིག་གི་ཡལ་གའི་ཐོག་ཏུ་བཏགས།
དེ་ནས་ཁོ་གཉིས་མར་རྩྭ་ཐོག་ཏུ་བསྡད་དེ་ཨ་ལད་པད་ཀོ་ཡི་ཆེས་མཐའ་
མཇུག་གི་འཕག་འཚག་ལ་བསྒུགས།འོན་ཀྱང་།ཆུ་ཚོད་གསུམ་གྱི་རྗེས་སུ་ཨ་ལད་
པད་ཀོ་ཡི་མིག་ཟུང་ད་རུང་གདངས་ཤིང་ཁ་ཟུམ་ནས་ཡོད་ལ། རྐང་པ་སྔར་
བས་ལྡབ་ཀྱིས་ལྷག་པར་གཡུག་བཞིན་ཡོད།
དེར་ཁོ་གཉིས་ཀྱིས་སྒུག་བསྲན་མ་ཐུབ་པས། ཕེ་ནོ་ཁོའི་ཕྱོགས་སུ་འཁོར་
ནས་ཀུ་རེའི་ངག་གིས་སྨྲས་པ།
“སང་ཉིན་བར་བདེ་མོ་བྱོས། ངེད་གཉིས་ཕྱིར་ལོག་དུས་ཁྱོད་གུས་ཞབས་
ལྡན་པའི་ངང་ཁ་ཆེན་པོར་གདངས་ནས་ཡོངས་སུ་ཤི་ཡོད་པའི་རེ་བ་ཡོད།”
དེ་ནས་ཁོ་གཉིས་ཕྱིན།
ཁོ་གཉིས་ཕྱིན་པའི་རིང་ལ། བྱང་རླུང་ཤིན་ཏུ་དྲག་པོ་ཞིག་འུར་འུར་དུ་ལྡང་
འགོ་བརྩམས་པ་དང༌། དེས་ཡ་ང་བའི་ཨ་ལད་པད་ཀོ་གཡས་རྡེབ་གཡོན་རྡེབ་
བྱས་པ་མ་ཟད། གཉེན་སྟོན་ཆེད་དུ་འཁྲོལ་བཞིན་པའི་དྲིལ་བུའི་དྲིལ་ལྕེ་ལྟར་
ཤུགས་དྲག་པོས་ལང་ལིང་དུ་འགུལ་དུ་བཅུག ལང་ལིང་དུ་འགུལ་བ་དེས་ཁོའི་
ཁོག་ཏུ་གཟེར་ཟུག་ཆེན་པོ་སྟེར་བ་དང་།སྐེ་ལ་བསྐོན་པའི་ཞགས་མདུད་དེ་སྔར་
བས་ཀྱང་དམ་དུ་ཕྱིན་ནས་དབུགས་བཀག
ཁོའི་མིག་ཟུང་ག་ལེར་རབ་རིབ་ཏུ་གྱུར་ཅིང་འཆི་བ་མི་རྟག་པ་ཉེ་སར་
བསླེབས་པ་ཚོར་མོད། ཁོས་ད་རུང་ཡང་འཕྱི་མ་དྲགས་པའི་སྔོན་དུ་དགེ་སེམས་
ཅན་གྱི་མི་ཞིག་ཁོའི་རོགས་ལ་ཡོང་བའི་རེ་འདུན་བཅངས། ཡིན་ན་ཡང་། སྒུག་
བསྒུགས་པའི་མཐར་མི་སུ་གཅིག་ཀྱང་མ་ཡོང་བ་མཐོང་དུས། ཁོས་རང་ཉིད་ཀྱི་
ཤ་ཚ་བའི་ཨ་ཕ་དྲན་པ་དང་།རང་ཉིད་འཆི་བཞིན་ཡོད་ཨང་བསམས་ནས་ངག་
ལྡབ་ལྡིབ་ཀྱིས་བརྗོད་པ།
“ཀྱེ་ཧུད།ཨ་ཕ་ལགས།ཨ་ཕ་ལགས།ཁྱེད་འདི་རུ་ཡོད་ན་ཅི་མ་རུང་ཨང་།”
ཁོའི་དབུགས་ཀྱིས་མ་འདང་པས་མུ་མཐུད་བཤད་ཐུབ་མ་སོང་། ཁོའི་མིག་
ཟུང་ཟུམ་ནས་ཁ་གདངས་པ་དང༌། རྐང་པ་ལྷོད་དུ་བརྐྱངས་ནས་འདར་སིག་
རིང་པོ་ཞིག་བརྒྱབས་རྗེས།ཚོར་མེད་དུ་གྱུར་ནས་རེངས་པོར་ནར་རོ།།།།

ལེའུ་བཅུ་དྲུག་པ།

བྱིས་པ་སྙིང་རྗེ་བོ་དེས་ཨ་ལད་པད་ཀོ་ཡི་སྲོག་བསྐྱབས་པ།
བེ་དོའི་སྡོང་རྒན་གྱི་ཡལ་གའི་ཐོག་ཏུ་བཏགས་པའི་ཕེ་ནོ་ཁོའི་ཕྱི་དབུགས་ཆད་
ཚར་དུས། སྐྲ་ལོ་སྔོན་པོ་ཅན་གྱི་བྱིས་པ་སྙིང་རྗེ་བོ་དེ་ཡང་བསྐྱར་སྒེའུ་ཁུང་ཐད་
དུ་ཡོང་། མོས་ལམ་འགྲོ་མེད་པའི་ཨ་ལད་པད་ཀོ་དེའི་སྐེ་བཏགས་ཡོད་པ་དང༌།
བྱང་རླུང་དྲག་ཏུ་འཚུབ་པའི་ཁྲོད་ན་ཡར་གཡུག་མར་གཡུག་གི་ཞབས་བྲོ་འཁྲབ་
བཞིན་ཡོད་པ་མཐོང་བ་ན་སྙིང་རྗེ་ཚད་མེད་སྐྱེས་པ་དང༌། མོས་ལག་ཟུང་ཕན་
ཚུན་བརྡབས་ཏེ་ཆག་སྒྲ་ཆུང་ཆུང་གསུམ་གྲག་ཏུ་བཅུག
ལག་བརྡ་དེ་བསྟན་རྗེས། གཤོག་པ་བརྐྱངས་ནས་མགྱོགས་མྱུར་འཕུར་བའི་
ཤུགས་སྒྲ་ཞིག་གྲགས་པ་དང་། ཁྲ་ཆེན་པོ་ཞིག་སྒེའུ་ཁུང་གི་མ་ཐེམ་ཐོག་ཏུ་བབ།
“གཟི་བརྗིད་ལྡན་པའི་ལྷ་མོ་ལགས། བཀའ་ཅི་ཞིག་ཡོད་དམ།”བྱ་དེས་གུས་
ཚུལ་ངང་མཆུ་ཏོ་སྒུར་ཙམ་བྱེད་བཞིན་བཀའ་འདྲི་ཞུས།
“ཁྱོད་ཀྱིས་བེ་དོའི་སྡོང་རྒན་གྱི་ཡལ་ག་ལས་མར་ནར་བའི་ཨ་ལད་པད་ཀོ་
དེ་མཐོང་གི་འདུག་གམ།”
“འདུག”
“ཧ་ཅང་ལེགས། ལམ་སེང་དེར་འཕུར་ཅིག མཆུ་ཏོ་མཁྲེགས་པོས་ཁོ་བར་
སྣང་དུ་འདོགས་བྱེད་ཀྱི་མདུད་པ་དེ་ཁྲོལ་ལ།དེ་ནས་ཁོ་ག་ལེར་ལྗོན་ཤིང་ཞབས་
ཀྱི་རྩྭ་ཐོག་ཏུ་ཞོག་ཅིག”
ཁྲ་དེ་འཕུར་ཕྱིན་པ་དང་། སྐར་མ་གཉིས་ཀྱི་རྗེས་སུ་ཕྱིར་ལོག་སྟེ“ངས་ཁྱེད་
ཀྱིས་བཀའ་གནང་བ་བཞིན་བསྒྲུབས་ཡོད”ཅེས་ཞུས།
“ཁོ་ཅི་འདྲ་འདུག་གམ།”
“ཕར་བལྟས་ན། ཁོ་ཤི་ཟིན་པར་སྣང་། འོན་ཀྱང་། ཡོངས་སུ་ཤི་མེད་པ་འདྲ།
རྒྱུ་མཚན་ནི་ངས་ཁོའི་སྐེ་དམ་པོར་སྡོམ་བྱེད་ཀྱི་མདུད་པ་བཀྲོལ་མ་ཐག ཁོས་
དབུགས་རིང་ཞིག་བཏང་ནས་ཤིན་ཏུ་ཕྲ་བའི་སྐད་ཀྱིས‘ད་ནི་ང་ཕྲན་ཙམ་
དྲག་པའི་ཚོར་སྣང་འདུག’ཅེས་སྨྲས་སོང༌།”
དེ་ནས་ལྷ་མོས་ལག་ཟུང་ཐེངས་གཉིས་བརྡབས་པ་ན། ཨབ་སོག་བརྗིད་
ཉམས་ཅན་ཞིག་དོན་བྱུང་བ་དང༌། དེ་ནི་ཏག་ཏག་མི་ཞིག་ཡིན་པ་ལྟར་ཀག་
ལང་བྱས་ནས་བསླེབས།
དེས་ཤིང་རྟའི་ཁ་ལོ་བའི་གཡོག་གོས་ཆ་ཚང་ཞིག་གྱོན་འདུག་སྟེ། མགོ་ཐོག་
ཏུ་གསེར་སྐུད་ཀྱི་མུ་སྒྲིལ་བརྒྱབས་པའི་ཞྭ་མོ་ཟུར་གསུམ་ཞིག་གྱོན་པའི་འོག་
ནས་སུ་ལུ་འཁྱིལ་བའི་སྐྲ་རྫུན་དཀར་པོ་ཕྲག་པའི་ཐོག་ཏུ་མར་འཕྱང་འདུག་ལ།
སྟོད་ལ་ཕ་ལམ་གྱི་སྒྲོག་གུ་ལྡན་པའི་སྟོད་ཐུང་ཕུ་མེད་དམར་སྨུག་ཅིག་གྱོན་ཡོད་
པ་དེའི་གློ་ཁུག་ཆེན་པོ་གཉིས་ཀྱི་ནང་དུ། དགོང་ཟས་སྐབས་སུ་སྦྱིན་བདག་
མས་སྟེར་བའི་རུས་དུམ་རྣམས་བཅུག་ཡོད། ད་རུང་ཁོས་སྨད་དུ་སྤུ་ཡི་འཕོངས་
ཁེབས་དམར་པོ་ཆ་གཅིག་དང༌། དར་གྱི་རྐང་ཤུབ་རིང་པོ་ཆ་གཅིགའཇུར་ཏ་ཆ་
གཅིག་བཅས་གྱོན་ཡོད་པའི་ཐོགཆར་དུས་སྐབས་སུ་རྔ་མ་འཇུག་སའི་ཐུན་མིན་
གྱི་ཆར་གདུགས་ཀྱི་ཤུབས་གོས་ཆེན་སྔོན་པོ་ལས་གྲུབ་པ་ཞིག་རྒྱབ་ནས་མར་
འཕྱངས་འདུག
ལྷ་མོ་ཡིས་ཨབ་སོག་དེ་ལ་སྨྲས་པ།
“མེ་དྷ་རོ། ཁྱོད་ཁྱི་བཟང་པོ་ཞིག་ལྟར་མགྱོགས་པོ་གྱིས་ལ། ཁྱོད་ཀྱིས་ངའི་
འདྲུད་འཐེན་འཁོར་ལོའི་བང་མཛོད་ནས་ཆེས་སྙིང་རྗེ་ཤོས་ཀྱི་འདྲུད་འཐེན་
འཁོར་ལོ་ལ་སྒ་སྲབ་བརྒྱབས་ཏེ་ཤིང་ནགས་ལ་སོང་ཞིག ཁྱོད་བེ་དོའི་སྡོང་
རྒན་གྱི་འཁྲིས་སུ་འབྱོར་དུས།དེར་ཡ་ང་བའི་ཨ་ལད་པ་ཀོ་ཞིག་ཕྱི་དབུགས་ཆད་
དེ་རྩྭ་ཐོག་ཏུ་ནར་རེར་འགྱིལ་ཡོད་པ་མཐོང་ངེས་རེད། དེ་གཟབ་གཟབ་ཀྱིས་
ཡར་བཀྱགས་ཏེ་ཤིང་རྟའི་སྔས་འབོལ་ཐོག་ཏུ་ལེབ་མོར་བཞག་ནས་ངའི་ས་རུ་
ཁྱེར་ཤོགཤེས་སོང་ངམ།”
ཨབ་སོག་དེས་ཤེས་སོང་བའི་བརྡ་ལ་གོས་ཆེན་སྔོན་པོའི་རྔ་ཤུབས་དེ་
ཐེངས་གསུམ་བཞི་ཙམ་གཡུགས་རྗེས། བང་རྩལ་འགྲན་པའི་རྟ་ཕོ་ཞིག་ལྟར་
རྒྱུགས་ཕྱིན།
ཡུད་ཙམ་གྱི་རྗེས་སུ་འདྲུད་འཐེན་འཁོར་ལོའི་བང་མཛོད་ནས་སྙིང་རྗེ་བའི་
འདྲུད་འཐེན་འཁོར་ལོ་ཆུང་ཆུང་ཞིག་དོན་བྱུང་བ་དང༌། སྟེང་གི་སྔས་འབོལ་
རྣམས་བྱིའུ་སེར་ཆུང5གི་བྱ་སྤུས་བསྐངས་ཡོད་པ་དང་།འདྲུད་འཐེན་འཁོར་ལོའི་
ནང་དུ་འོ་སྤྲིས་དཀག་མ་དང་། སྒོང་ཞོ།ཝེ་ན་ལའི(vanilla)བག་ལེབ་བཅས་ཀྱིས་
ཁེངས་འདུག འདྲུད་འཐེན་འཁོར་ལོ་དེ་ཙི་ཙི་དཀར་པོ་ཆ་འགྲིག་བརྒྱ་ཡིས་དྲུད་
པ་དང་། འདྲུད་སྒམ་ཐོག་ཏུ་བསྡད་པའི་ཨབ་སོག་གིས་རྗེས་ལུས་ཐེབས་རྒྱུར་
སྐྲག་པའི་ཤིང་རྟའི་ཁ་ལོ་བ་ཞིག་ལྟར་གཞོགས་གཉིས་ལ་ལྕག་ཚན་གྱིས་བར་
མེད་དུ་གཞུ་བཞིན་རྒྱུགས།
སྐར་མ་བཅོ་ལྔ་ཙམ་ཕྱིན་ལ་མ་ཕྱིན་གོང་དུ་འདྲུད་འཐེན་འཁོར་ལོ་དེ་ཕྱིར་
ལོགཁང་པའི་སྒོ་ཁར་བསྒུགས་པའི་ལྷ་མོ་ཡིས་ཨ་ལད་པད་ཀོ་དེ་པང་དུ་བླངས་
ནས་གྱང་ངོས་སུ་མུ་ཏིག་གིས་བརྒྱན་པའི་ཁང་ཆུང་ཞིག་ཏུ་ཁྱེར་བ་དང་། ལམ་
སེང་གྲོང་སྡེའི་ནང་གི་སྙན་གྲགས་ཆེ་ཤོས་ཀྱི་སྨན་པ་ཚོ་འབོད་དུ་བཏང༌།
སྨན་པ་ཚོ་དེ་འཕྲལ་གཅིག་རྗེས་གཉིས་མཐུད་ཀྱིས་འབྱོར། ཁོང་ཚོ་སུ་ཡིན་
ཞེ་ན། ཕོ་རོག་གཅིག་དང་། འུག་པ་གཅིག ད་དུང་སྨྲ་ཤེས་པའི་ཆ་ག་པ་པ་གཅིག་
བཅས་རེད།
ལྷ་མོས“སྐུ་ཞབས་རྣམ་པ་ཚོ། ངས་ཁྱེད་ཅག་གི་ས་ནས་ལམ་འགྲོ་མེད་པའི་
ཨ་ལད་པད་ཀོ་འདི་ཤི་ཡོད་དམ་གསོན་ཡོད་ཤེས་ན་འདོད།”ཅེས་བརྗོད།
རེ་སྐུལ་འདི་ལ་ཕོ་རོག་སྔོན་དུ་ཤོར་ནས་ཕེ་ནོ་ཁོའི་ལག་རྩ་ལ་རེག་པ་དང་།
དེ་ནས་ཁོའི་སྣ་དང་། དེའི་རྗེས་ཁོའི་རྐང་པའི་མཐེའུ་ཆུང་བཅས་ལ་རེགདེ་ལྟར་
བརྟག་དཔྱད་ཟབ་མོ་ཞིག་བྱས་མཐར། གདོང་ནག་པོ་ཞིག་བསྟན་ནས་གཤམ་
གྱི་ཚིག་རྣམས་བསྒྲགས།
“ངས་བལྟས་ན། ཨ་ལད་པད་ཀོ་འདི་ཤི་ཟིན་འདུག འོན་ཀྱང༌། སྟབས་མ་
ལེགས་པར་ཁོ་ཤི་མེད་པ་ཡིན་ན། དེ་ནི་ཁོ་ད་རུང་གསོན་པོ་ཡིན་པའི་རྟགས་
རེད།”
དེར་འུག་པས་འདི་ལྟར་བཤད།
“ངས་རང་གི་མཚན་སྙན་ཆེ་བའི་གྲོགས་པོ་དང་ལས་རོགས་ཕོ་རོག་ལ་
དགག་པ་རྒྱག་འདོད་མེད། འོན་ཀྱང་། ངས་བལྟས་ན། ཨ་ལད་པད་ཀོ་འདི་ད་
རུང་གསོན་པོ་རེད་འདུག གལ་སྲིད་སྟབས་མ་ལེགས་པར་ཁོ་གསོན་པོ་མ་ཡིན་
ན།དེ་ནི་ཁོ་དངོས་གནས་ཤི་བའི་རྟགས་རེད།”
“ཁྱེད་ཀྱིས་བལྟས་ན? ཁྱེད་ལ་གསུང་རྒྱུ་གང་ཡང་མེད་དམ།” ལྷ་མོས་སྨྲ་
ཤེས་པའི་ཆ་ག་པ་ལ་དྲིས།
“ངས་བལྟས་ན། བག་ཡོད་ཀྱི་སྨན་པ་ཞིག་གིས་སོ་སོས་ཅི་ཞིག་བརྗོད་
བཞིན་ཡོད་པ་མ་ཤེས་ན། ཁུ་སིམ་མེར་འདུག་རྒྱུ་དེ་ཡག་ཤོས་རེད་སྙམ། དེ་མིན་
གཞན་བཤད་ན། ང་ལ་མཚོན་ན་ཨ་ལད་པད་ཀོ་འདིའི་ངོ་གདོང་གསར་པ་མ་
རེད།ངས་ཁོ་ངོ་ཤེས་ནས་གང་འཚམ་ཕྱིན་སོང་།”
མཚམས་དེ་ལ་མ་ཐོན་བར་དུ་ཤིང་དུམ་ངོ་མ་ཞིག་ལྟར་འགུལ་མེད་དུ་ཉལ་
བའི་ཕེ་ནོ་ཁོ་ལ་གློ་བུར་གྱི་འདར་གསིག་དྲག་པོ་ཞིག་བརྒྱབས་ནས་ཉལ་ཁྲི་ཧྲིལ་
པོའང་སིག་སིག་ཏུ་བསྒུལ།
སྨྲ་ཤེས་པའི་ཆ་ག་པས་མུ་མཐུད“ཨ་ལད་པད་ཀོ་འདི་ནི་བསྟན་བཤིག་
འཁྲུལ་མེད་ཅིག་རེད”ཅེས་བཤད།
སྐབས་དེར་ཕེ་ནོ་ཁོས་མིག་ཟུང་གདངས། འོན་ཀྱང༌། ཁོས་ལམ་སེང་མིག་
ཟུང་ཕྱིར་བཙུམས་ཕྱིན།
“ཁོ་ནི་གོས་ཧྲུལ་གྱོན་པའི་སྤྲང་པོ་ཕན་མེད་ཅིག་དང་། མི་འཁྱམ་མ་རབས་
ཤིག་རེད།”
ཕེ་ནོ་ཁོས་རང་ཉིད་ཀྱི་ངོ་གདོང་ཉལ་ཆས་ཀྱི་འོག་ཏུ་སྦས།
“ཨ་ལད་པད་ཀོ་འདི་ནི་ཨ་ཕ་སྡུག་གིས་གསོད་མཁན་གྱི་བུ་ཐ་ཤལ་ཞིག་
རེད།”
ཏག་ཏག་མཚམས་དེར་ཁང་པའི་ནང་དབུགས་བཀག་སྟེ་སུད་སུད་དུ་ངུ་
བའི་སྒྲ་ཞིག་གྲགས། ཉལ་ཆས་ཕྲན་ཙམ་ཡར་བཀྱགས་ནས་བལྟས་པ་ན། ངུ་སྐད་
དེ་ཕེ་ནོ་ཁོའི་ངག་ནས་ཡོང་བཞིན་པ་མཐོང་ནས་མི་ཚང་མ་ཅི་འདྲའི་ཧང་སང་
ཡོད་སྲིད་པར་ཁྱོད་ཀྱིས་བསམ་བློ་ཞིག་ཐོངས་དང༌།
“མི་ཤི་བོ་ངུས་ན། དེ་ནི་ཁོ་དྲག་སྐྱེད་འབྱུང་བའི་ལམ་དུ་ཞུགས་པའི་རྟགས་
ཡིན།”ཕོ་རོག་གིས་གདོང་ནག་པོ་ཞིག་བསྟན་ནས་སྨྲས།
“ང་ནི་རང་གི་མཚན་སྙན་ཆེ་བའི་གྲོགས་པོ་དང་ལས་རོགས་ལ་དགག་པ་
རྒྱག་རྒྱུར་འཚེར། འོན་ཀྱང༌། ངས་བལྟས་ན། མི་ཤི་བོ་ངུས་ན། དེ་ནི་ཁོ་འཆི་རྒྱུར་
སྡུག་བསྔལ་སྐྱེ་བའི་རྟགས་ཡིན།”འུག་པ་ཡིས་ཁ་སྣོན་བྱས་སོ།།།།

ལེའུ་བཅུ་བདུན་པ།

ཕེ་ནོ་ཁོས་སྨན་འཐུང་རོགས་མ་བྱས་པ།
སྨན་པ་ཚོ་ཁང་པ་ནས་ཕྱིན་ཚར་མ་ཐག་ལྷ་མོ་ཕེ་ནོ་ཁོའི་འཁྲིས་སུ་བཅར་བ་
དང་།མོས་ཁོའི་ཐོད་པ་ལ་རེག་པས་ཚ་བ་རྒྱས་ཡོད་པ་ཚོར།
དེ་བས་མོས་ཆུ་ཤེལ་ཕོར་ཕྱེད་ཀའི་ནང་དུ་སྨན་ཕྱེ་དཀར་པོ་ཞིག་བླུགས་པ་
དང་།ཤེལ་ཕོར་ཕེ་ནོ་ཁོ་ལ་སྟེར་བཞིན་བྱམས་བརྩེའི་ངང་གསུངས་པ།
“འདི་ཐུངས་དང་ཉིན་ཤས་ནང་ཁྱོད་དྲག་སྐྱེད་ཡོང་ངེས་རེད།”
ཕེ་ནོ་ཁོས་ཤེལ་ཕོར་ལ་ལྟ་ཙམ་བྱས་ནས་སྣ་སྙེར་སྙེར་གྱི་རྣམ་འགྱུར་ཞིག་
བསྟན་པ་དང༌།དེ་ནས་སྡུག་བསྔལ་གྱིས་ཁེངས་པའི་ངག་གིས་དྲིས་པ།
“འདི་མངར་མོ་རེད་དམ་ཁ་ཏིག་རེད།”
“འདི་ཁ་ཏིག་རེད།འོན་ཀྱང་།འདིས་ཁྱོད་ལ་ཕན་ཐོགས་ངེས་རེད།”
“གལ་སྲིད་འདི་ཁ་ཏིག་ཡིན་ན་ངས་འཐུང་གི་མིན།”
“ངའི་ཁ་ལ་ཉོན།འདི་ཐུངས་ཤིག”
“ང་ཁ་ཏིག་གི་རིགས་ལ་ཁྱོན་ནས་མི་དགའ།”
“འདི་ཐུངས་དང་། འདི་བཏུངས་ཚར་དུས།ཁ་ཏིག་གི་བྲོ་བ་བཤལ་བྱེད་དུ་
ངས་ཁྱོད་ལ་ཀ་ར་རྡོག་གཅིག་སྟེར།”
“ཀ་ར་རྡོག་གཅིག་གང་ན་ཡོད།”
“འདིར་ཡོད།”ལྷ་མོས་གསེར་མདོག་ཅན་གྱི་ཀ་ར་བླུག་སྣོད་ལས་ཀ་ར་རྡོག་
གཅིག་བླངས་ནས་བཤད།
“ཐོག་མར་ཀ་ར་རྡོག་པོ་དེ་སྟེར་དང་། དེ་ནས་ངས་ཁ་ཏིག་ཁ་བའི་ཆུ་དེ་
འཐུང་ཆོག”
“ཁྱོད་ཀྱིས་ཁས་ལེན་བྱེད་དམ།”
“བྱེད།”
ལྷ་མོས་ཕེ་ནོ་ཁོ་ལ་ཀ་ར་སྟེར་བ་དང་། ཁོས་སག་སྒྲ་དང་བཅས་བལྡད་དེ་
སྐར་ཆ་གཅིག་ནང་མིད་རྗེས།མཆུ་ལྡག་བཞིན་སྨྲས་པ།
“ཀ་ར་སྨན་ཡིན་ན་ཅི་འདྲའི་ཡག་པ་ལ་ཨང་། ངས་ཉིན་ལྟར་ཟ་ས་རེད།”
ཕེ་ནོ་ཁོས་མི་འདོད་བཞིན་ཤེལ་ཕོར་ལག་ཏུ་བླངས་ནས་སྣ་རྩེ་དེ་ལ་གཏུག་
ཙམ་བྱས་པ་དང་།དེ་ནས་མཆུ་ཐོག་ཏུ་ཁྱེར་བ་དང་།ཡང་བསྐྱར་སྣ་ཤེལ་ཕོར་ལ་
གཏུགས་ནས་མཐར་བཤད་པ།
“འདི་ཁ་ཏིག་ཆེ་དྲགས་འདུགའདི་ཁ་ཏིག་ཆེ་དྲགས་འདུག ངས་འཐུང་ཐུབ་
པ་མི་འདུག”
“ཁྱོད་ཀྱིས་བྲོ་བ་མ་མྱངས་གོང་ནས་དེ་ཇི་ལྟར་ཤེས་སོང་ངམ།”
“ངའི་སེམས་ལ་འཆར་ཐུབ་ཀྱི་འདུག ངས་དྲི་མ་ལས་ཤེས་ཐུབ་ཀྱི་འདུག
ཐོག་མར་ང་ལ་ཡང་བསྐྱར་ཀ་ར་རྡོག་ཅིག་དགོས།དེའི་རྗེས་ངས་འཐུང་ཆོག”
དེ་ནས་ཨ་མ་བཟང་མོ་ཞིག་གི་ངང་རྒྱུད་ལྡན་པའི་ལྷ་མོས་ཡང་བསྐྱར་ཀ་
ར་རྡོག་ཅིག་ཁོའི་ཁ་ནང་དུ་བརྫངས་རྗེས།སླར་ཡང་ཤེལ་ཕོར་ཁོ་ལ་སྟེར།
“ངས་འདི་ལྟར་འཐུང་ཐུབ་ཀྱི་མི་འདུག” ཨ་ལད་པད་ཀོ་ཡིས་གདོང་པ་
སྙེར་སྙེར་སྟོང་ཕྲག་ཙམ་བྱེད་བཞིན་བཤད།
“ག་རེ་བྱས་ནས?”
“རྒྱུ་མཚན་ནི་ངའི་རྐང་པའི་ཐོག་ཏུ་ཡོད་པའི་སྔས་མགོ་དེས་ང་མི་བདེ་བ་
བཟོ་ཡི་འདུག”
ལྷ་མོས་སྔས་མགོ་དེ་ཕར་བླངས།
“དེས་ཕན་ཐོགས་མ་སོང་། དེ་ལྟར་བྱས་ཀྱང་ངས་ད་དུང་འཐུང་ཐུབ་ཀྱི་མི་
འདུག”
“ད་ཡང་ཅི་ཞིག་མ་འགྲིག་པ་རེད།”
“ཁང་པའི་སྒོ་ཕྱེད་ཙམ་ཕྱེ་བ་དེས་ང་མི་བདེ་བ་བཟོ་ཡི་འདུག”
ལྷ་མོ་ཕྱིན་ནས་སྒོ་བརྒྱབས།
“རྡོག་རྡོག་བཤད་ན། ངས་ཆུ་ཁ་ཏིག་ཅན་དེ་འཐུང་གི་མིན། འཐུང་གི་མིན།
འཐུང་གི་མིན།འཐུང་གི་མིན།”ཕེ་ནོ་ཁོས་ཆོ་ངེ་འདེབས་བཞིན་སྐད་བརྒྱབས།
“ངའི་བརྩེ་བའི་བུ་ཆུང་།ཁྱོད་འགྱོད་པ་སྐྱེ་ངེས་རེད།”
“ཅི་བྱུང་ན་བྱུང་།”
“ཁྱོད་ཀྱི་ན་ཚ་ཚབས་ཆེན་པོ་རེད།”
“ཅི་ཡིན་ན་ཡིན།”
“ཚ་བས་ཆུ་ཚོད་འགའ་ཤས་ནང་ཁྱོད་ཚེ་ཕྱི་མར་སྐྱེལ་ངེས་རེད།”
“ཅི་ཞིག་བྱུང་ན་བྱུང༌།”
“ཁྱོད་འཆི་རྒྱུར་མི་སྐྲག་གམ།”
“ང་སྤུ་རྩེ་ཙམ་ཡང་མི་སྐྲགསྨན་ཁ་ཏིག་ཅན་དེ་འཐུང་བ་ལས་ཤི་ན་དགའ།”
ཏག་ཏག་མཚམས་དེར་ཁང་པའི་སྒོ་རྒྱ་ཆེར་བྱེ་བ་དང་། སྣག་ཚ་ལྟར་ནག་
པའི་རི་བོང་བཞིས་རོ་ཁྱོགས་ཆུང་ཆུང་ཞིག་ཕྲག་ཐོག་ཏུ་ཁུར་ནས་ནང་དུ་འཛུལ།
“ཁྱོད་ཚོས་ང་ལ་ཅི་བྱེད་འདོད་དམ།” འཇིགས་དངངས་ཆེན་པོས་མནར་
བའི་ཕེ་ནོ་ཁོས་ཉལ་ཁྲིའི་སྟེང་དགྱེ་དགྱེ་བྱས་ཏེ་སྐད་ཆེན་པོས་དྲིས།
“ང་ཚོ་ཁྱོད་འཁུར་དུ་ཡོང་བ་ཡིན།” རི་བོང་བཞི་པོའི་ཁྲོད་ཀྱི་ཆེ་ཤོས་དེས་
བརྗོད།
“ང་འཁུར་དུ་ཨེ།འོན་ཀྱང་ང་ད་དུང་ཤི་མེད།”
“མེད། ད་དུང་ཤི་མེད། འོན་ཀྱང༌། ཁྱོད་ཀྱིས་ཚ་བ་དྲག་བྱེད་ཀྱི་སྨན་མ་
བཏུངས་པས།ཁྱོད་ལ་གསོན་པའི་དུས་ཚོད་སྐར་མ་འགའ་ཤས་ཙམ་ལས་མེད།”
དེ་ནས་ཨ་ལད་པད་ཀོ་ཡིས“ཨ་ཙི། ལྷ་མོ་ལགས། ལྷ་མོ་ལགས། འཕྲལ་མར་
ང་ལ་ཤེལ་ཕོར་དེ་སྦྱིན་དང༌། སྙིང་རྗེ་བསྒོམས་ནས་ལམ་སེང་བྱོས་མ་གཏོགས་
ང་འཆི་རྒྱུ་རེད། ཨ་ཙི། ང་འཆི་མི་འདོད”ཅེས་ངུ་འབོད་བྱེད་འགོ་བརྩམས་ཤིང༌།
ཤེལ་ཕོར་ལག་པ་གཉིས་ཀས་བཟུང་སྟེ་ཧུབ་གང་གིས་སྟོང་པ་བཟོས།
རི་བོང་ཚོས“ད་ཐེངས་ཀྱི་འགྲུལ་བཞུད་དེ་འབྲས་མེད་དུ་གྱུར་སོང༌། ང་
ཚོར་ཅིས་ཀྱང་ངང་རྒྱུད་རིང་པོ་དགོས”ཞེས་བརྗོད་པ་དང་།རོ་ཁྱོགས་ཆུང་ཆུང་
དེ་སླར་ཡང་ཕྲག་ཐོག་ཏུ་ཁུར་རྗེས་སོ་བར་ནས་མག་མུག་དང་ཤབ་ཤུབ་ལབ་
བཞིན་ཁང་པ་ནས་བུད།
ངོ་མ།ཤིང་གི་ཨ་ལད་པད་ཀོ་ཚོ་ལ་ན་རྒྱུ་དཀོན་ཞིང་ཧ་ཅང་མགྱོགས་པོར་
སྨན་བཅོས་བྱེད་ཐུབ་པའི་དམིགས་བསལ་གྱི་དགེ་མཚན་ཞིག་ཡོད་པས། ཕེ་ནོ་
ཁོ་སྐར་མ་གཉིས་གསུམ་ཞིག་གི་རྗེས་སུ་ཉལ་ཁྲིའི་སྟེང་ནས་བདེ་པོའི་ངང་མར་
མཆོངས།
ལྷ་མོས་ཁོ་བྱ་ཕོ་ཆུང་ཆུང་ཞིག་ལྟར་གསོན་ཤུགས་དང་དགའ་སྤྲོའི་ངང་
ཁང་པའི་ནང་ཡར་རྒྱུག་མར་རྒྱུག་དང༌། ཕར་འཁྲབ་ཚུར་འཁྲབ་བྱེད་བཞིན་པ་
མཐོང་བས་ཁོ་ལ་སྨྲས་པ།
“དངོས་གནས་ངའི་སྨན་གྱིས་ཁྱོད་ལ་ཕན་ཐོགས་འདུག་ཨང་།”
“ཕན་ཐོགས་ཨེ། ངས་བལྟས་ན་འདུགདེས་ངའི་ཚེ་སྲོག་ཕྱིར་གསོས་བྱུང་།”
“དེ་འདྲ་ཡིན་ན།ཁྱོད་ཀྱིས་དེ་འཐུང་བའི་སླད་ངས་ནན་སྐུལ་དེ་འདྲའི་མང་
པོ་ཞིག་བྱེད་དགོས་དོན་ཅི་རེད།”
“དེའི་རྒྱུ་མཚན་ནི་ཁྱོད་ཀྱིས་ཤེས་གསལ་ལྟར་ང་ཚོ་བུ་ཆུང་ཚང་མ་འདི་འདྲ་
ཞིག་ཡིན།ང་ཚོ་ན་ཚ་ལས་སྨན་ལ་སྐྲག་ཆེ།”
“ཅི་འདྲའི་མ་རབས་ཐ་ཤལ་ཆེ་བ་ལ་ཨང༌། བུ་ཆུང་ཚོས་དུས་ཐོག་ལ་བཏུང་
བའི་སྨན་གྱིས་ཁོ་ཚོ་ནད་ཚབས་ཆེན་དང་། ཐ་ན་འཆི་བ་ལས་ཀྱང་སྐྱོབ་སྲིད་པ་
ཅིས་ཀྱང་ཤེས་དགོས།”
“ཨ་ཙི། རྗེས་མ་ང་ལ་དེ་འདྲའི་ནན་སྐུལ་མང་པོ་ཞིག་མི་དགོས། ངས་རོ་
ཁྱོགས་ཕྲག་ཐོག་ཏུ་ཁུར་བའི་རི་བོང་ནག་པོ་དེ་དག་བསྐྱར་དྲན་བྱེད་པ་དང༌།
དེ་ནས་ལམ་སེང་ཤེལ་ཕོར་ལག་ཏུ་བླངས་ནས་སྨན་ཆུ་མིད་པ་ནས་མར་འགྲོ་རུ་
འཇུག་གི་ཡིན།”
“ད་ནི་ཁྱོད་ངའི་སར་ཤོག་ལ། ཁྱོད་རང་ཇི་ལྟར་མི་གསོད་ལག་དམར་དེ་
གཉིས་ཀྱི་ལག་ཏུ་ཚུད་པའི་སྐོར་ཞིག་ཤོད་དང་།”
“དེ་ཁྱེད་ལ་བཤད་ན། འཁྲབ་སྟོན་འགན་འཛིན་མེ་གཟན་གྱིས་ང་ལ་གསེར་
རྡོག་འགའ་བྱིན་ནས་རྒྱུགས།གསེར་དེ་དག་ཨ་ཕ་ལ་སྟེར་ཤིག’ཟེར།ཨ་ཕའི་ཚབ་
ཏུ་ལམ་བར་ནས་ང་ལ་ཝ་མོ་གཅིག་དང་ཞི་མི་གཅིག་ལ་ཐུག་པ་དང་།དེ་གཉིས་
ཀྱིས་ང་ལ“ཁྱོད་ཀྱི་གསེར་རྡོག་དེ་ཚོ་ཆིག་སྟོང་ངམ་ཉིས་སྟོང་ལ་སྒྱུར་འདོད་དམ།
ངེད་གཉིས་དང་ལྷན་དུ་ཤོག་དང་ངེད་གཉིས་ཀྱིས་ཁྱོད་ངོ་མཚར་གྱི་ཞིང་ཁར་
འཁྲིད’ཟེར་བར། ངས‘ང་ཚོ་འགྲོ’ཞེས་བཤད་པ་དང༌།ཁོ་གཉིས་ཀྱིས‘ང་ཚོ་སྡིག་
སྲིན་དམར་པོའི་འགྲུལ་ཁང་དུ་འདུག’ཟེར། དེ་ནས་ནམ་ཕྱེད་ཡོལ་རྗེས་ཁོ་
གཉིས་ཕྱིན་འདུགང་གཉིད་ལས་སད་དུས་ཁོ་གཉིས་དེར་མེད་པ་ཤེས་བྱུང་། རྒྱུ་
མཚན་ནི་ཁོ་གཉིས་ཐག་རིང་དུ་ཕྱིན་ཟིན་འདུག དེ་ནས་ངས་མཚན་མོར་འགྲུལ་
བཞུད་བྱེད་འགོ་བརྩམས། ཁྱོད་ཀྱིས་སྨག་ཅི་འདྲའི་ནག་པ་སེམས་སུ་འཁོར་མི་
ཐུབ། དེར་བརྟེན་ལམ་བར་དུ་ང་སོལ་མདོག་གི་རྩྭ་རས་གྱོན་པའི་མི་གསོད་ལག་
དམར་གཉིས་ལ་ཐུག་པ་དང༌། ཁོ་གཉིས་ཀྱིས་ང་ལ‘དངུལ་ཕྱིར་ཐོན་ཤོག’ཟེར་
ས་ཁོ་གཉིས་ལ‘ང་ལ་གཅིག་ཀྱང་མེད’ཅེས་བཤད། ངས་གསེར་རྡོག་བཞི་
ཁ་ནང་དུ་སྦས་ཡོད་པས། མི་གསོད་ལག་དམར་གཅིག་གིས་ལག་པ་ངའི་ཁ་
ནང་དུ་རྫོང་ཐབས་བྱས་པ་དང་། ངས་ཁོའི་ལག་མགོར་སོ་བརྒྱབས་ཏེ་བཀོག་
ནས་ཕྱིར་འཕངས་པ་ན། དེ་ནི་མིའི་ལག་མགོ་ཡིན་རྒྱུའི་ཚབ་ཏུ་ཞི་མིའི་སྦར་མོ་
རེད་འདུག དེ་ནས་མི་གསོད་ལག་དམར་དེ་གཉིས་ངའི་རྗེས་སུ་རྒྱུགས་པ་དང༌།
ང་བྲོས་བྲོས་པའི་མཐར་ཁོ་ཚོས་ང་བཟུང་ནས་ནགས་འདིའི་ལྗོན་ཤིང་ཞིག་ལ་སྐེ་
བཏགས་ཏེ‘ང་ཚོ་སང་ཉིན་འདི་ན་ཕྱིར་ལོག་གི་ཡིན། དེ་དུས་ཁྱོད་ཁ་ཇེ་ཆེར་
གདངས་ནས་ཤི་ཡོད་ངེས་པ་དང་། ང་ཚོས་ཁྱོད་ཀྱིས་ལྕེ་འོག་ཏུ་སྦས་པའི་གསེར་
རྡོག་རྣམས་ཁྱེར་ནས་འགྲོ་ཆོག’ཅེས་བཤད་བྱུང་།”
“གསེར་རྡོག་བཞི་ཁྱོད་ཀྱིས་དེ་དག་གང་དུ་བཞག་གམ།”ལྷ་མོས་དྲིས།
ངས་དེ་དག་བརླགས་སོང་།”ཕེ་ནོ་ཁོས་བཤད།འོན་ཀྱང་ཁོས་རྫུན་ལབ་པ་
རེད།རྒྱུ་མཚན་ནི་གསེར་རྡོག་བཞི་པོ་ཁོའི་གློ་ཁུག་ནང་དུ་བླུགས་ཡོད།
ཁོས་རྫུན་འདི་བཤད་ཚར་ལ་མ་ཚར་སྐབས་སྔ་མོ་ནས་རིང་པོ་ཡིན་པའི་སྣ་
རྩེ་སྐད་ཅིག་ཉིད་ལ་སོར་དོ་ཙམ་རིང་དུ་ཕྱིན།
“ཁྱོད་ཀྱིས་དེ་དག་གང་དུ་བརླགས་སོང་།”
“འདིའི་ཉེ་འཁོར་གྱི་ནགས་ཚལ་དུ།”
རྫུན་གཉིས་པ་འདི་ལབ་དུས་ཁོའི་སྣ་ཇེ་རིང་ནས་ཇེ་རིང་དུ་གྱུར།
དེར་ལྷ་མོས་འདི་ལྟར་གསུངས།
“གལ་སྲིད་ཁྱོད་ཀྱིས་གསེར་རྡོག་རྣམས་འདིའི་ཉེ་འཁོར་གྱི་ནགས་ཚལ་དུ་
བརླགས་སོང་ན། ང་ཚོས་འཚོལ་དང་རྙེད་ངེས་རེད། ནགས་ཚལ་དེའི་ནང་བོར་
བའི་ཅ་དངོས་ཐམས་ཅད་རྟག་ཏུ་ཕྱིར་རྙེད་ཀྱི་ཡོད།”
“འོ།ད་ངས་ཚང་མ་དྲན་སོས་སོང་།ངས་གསེར་རྡོག་བཞི་པོ་དེ་བརླགས་མ་
སོང༌། དེ་དག་ངས་སྨན་འཐུང་དུས་མིད་པ་ཡིན།” ཨ་ལད་པད་ཀོ་ཡིས་དེ་ལྟར་
སྨྲས་པ་དང་།སྣ་རིང་དུ་འགྲོ་བཞིན་པ་དེའི་རྒྱུ་མཚན་མ་རྟོགས་པར་ལུས།
མཐའ་མའི་རྫུན་དེ་ལབ་པ་ན། ཁོའི་སྣ་ཧ་ཅང་རིང་པོར་གྱུར་ནས་ཡ་ང་
བའི་ཕེ་ནོ་ཁོ་ཕྱོགས་གང་ལ་ཡང་འཁོར་མི་ཐུབ་པའི་ཚད་དུ་བསླེབས། གལ་སྲིད་
ཁོ་ཕྱོགས་གཅིག་ཏུ་འཁོར་བ་ཡིན་ན། ཁོའི་སྣ་ཉལ་ཁྲིའམ་སྒེའུ་ཁུང་གི་ཤེལ་ཁྲར་
ཐུག་པ་དང་།ཡང་ཕྱོགས་གཞན་དུ་འཁོར་ན་གྱང་ངམ་སྒོ་ལ་ཐུག་པའི་ཐོགགལ་
སྲིད་ཁོས་མགོ་ཕྲན་ཙམ་ཡར་དགྱེ་བ་ཡིན་ན། སྣ་རྩེ་ལྷ་མོའི་མིག་གཅིག་ལ་
ཟུག་པའི་ཉེན་ཁ་ཡོད།
ལྷ་མོས་ཁོ་ལ་བལྟས་ནས་གད་མོ་ཤོར།
“ཁྱོད་གང་ལ་དགོད་ཀྱིན་ཡོད་དམ།” ཨ་ལད་པད་ཀོ་ཡིས་དྲིས་པ་དང་།
རང་ཉིད་ཀྱི་སྣ་ཧ་ཅང་རིང་ནས་རིང་དུ་སྐྱེ་བཞིན་པ་མཐོང་བ་དེར་མགོ་རྨོངས་
ནས་སེམས་འཚབ་ལངས།
ང་ཁྱོད་ཀྱིས་ལབ་པའི་རྫུན་ལ་དགོད་ཀྱིན་ཡོད།”
“ངས་རྫུན་ལབ་པ་ཁྱོད་ཀྱིས་ཇི་ལྟར་ཤེས་སྲིད་དམ།”
“ངའི་བརྩེ་བའི་བུ་ཆུང་། རྫུན་ནི་འཕྲལ་མར་ཤེས་ཐུབ། རྒྱུ་མཚན་ནི་རྫུན་
ལ་རིགས་གཉིས་ཡོད་དེ། རྐང་པ་ཐུང་ཐུང་ཅན་གྱི་རྫུན་དང་། སྣ་རིང་པོ་ཅན་གྱི་
རྫུན་གཉིས་ཡོད། མཐོང་གསལ་ལྟར་ཁྱོད་ཀྱི་རྫུན་ནི་སྣ་རིང་པོ་ཅན་གྱི་རྫུན་དེ་
རེད་འདུག”
ཕེ་ནོ་ཁོས་རང་ཉིད་ཀྱི་ངོ་ཚ་གང་དུ་སྦ་དགོས་མ་ཤེས་པར་ཁང་པའི་ཕྱི་ལ་
རྒྱུགས་ཐབས་བྱས། འོན་ཀྱང་། ལམ་ལྷོང་བྱུང་མ་སོང་། རྒྱུ་མཚན་ནི་ཁོའི་སྣ་ཤིན་
ཏུ་རིང་པོ་ཆགས་ནས་སྔོན་ལྟར་སྒོ་ནས་ཤོང་མི་ཐུབ་པས་རེད།།།།

ལེའུ་བཅོ་བརྒྱད་པ།

ཕེ་ནོ་ཁོ་སླར་ཡང་ཞི་མི་དང་ཝ་མོར་ཕྲད་པ།
སྣ་ཆེན་པོ་ཆགས་ནས་སྔོན་ཆད་ལྟར་ཁང་པའི་སྒོ་ནས་མི་ཤོང་བ་དེར་ཕེ་ནོ་ཁོ་
སྡུག་ནས་ངུས་པ་དང༌། ལྷ་མོས་ཁོ་ལ་བསླབ་བྱ་ནན་པོ་ཞིག་དང་རྫུན་ལབ་པའི་
སྐྱོན་ཆ་སྡུག་ཤོས་དེ་ཡོ་བསྲང་བྱེད་སླད་ཁོ་ཆུ་ཚོད་ཕྱེད་ཀ་ལྷག་ངུ་རུ་བཅུག
རྫུན་ལབ་པ་ནི་བུ་ཞིག་ལ་ཡོད་སྲིད་པའི་སྐྱོན་ཆེས་སྡུག་ཤོས་དེ་རེད། འོན་ཀྱང་།
མོས་ཁོའི་ཚུགས་ཀ་ཡོངས་སུ་ཤོར་བ་དང་། ངུས་ནས་མིག་ཟུང་བསྐྲངས་ཏེ་མགོ་
ལས་འབུར་དུ་དོན་ཡོད་པ་མཐོང་དུས་ཁོ་ལ་སྙིང་རྗེ་ཚད་མེད་སྐྱེས།དེ་བས་མོས་
ལག་པ་བརྡབས། ལག་བརྡ་དེ་བསྟན་རྗེས་ཤིང་རྟ་མོ་ཞེས་པའི་བྱ་ཆེན་པོ་སྟོང་
ཕྲག་ཅིག་སྒེའུ་ཁུང་བརྒྱུད་ནས་ནང་དུ་འཕུར་ཡོང་བ་དང༌།བྱ་རྣམས་དེ་མ་ཐག་
ཕེ་ནོ་ཁོའི་སྣ་སྟེང་དུ་བབ་ནས་ཧ་ཅང་ལྟོགས་རྔམ་ཆེན་པོས་མཆུ་འཐོག་རྒྱག་
འགོ་བརྩམས་པས།སྐར་ཆ་འགའ་ཤས་ནང་ཁོའི་ཆེ་ཞིང་བཟོ་ལྟ་ཤོར་བའི་སྣ་དེ་
རྒྱུན་ལྡན་གྱི་ཚད་དུ་བཏང་།
“ཁྱོད་ནི་ཅི་འདྲའི་ལྷ་མོ་བཟང་པོ་ཞིག་རེད་ཨང༌། ང་ཁྱོད་ལ་ཤིན་ཏུ་
དགའ།”ཨ་ལད་པད་ཀོ་ཡིས་མིག་ཟུང་འབྱིད་བཞིན་བཤད།
“ང་ཡང་ཁྱོད་ལ་དགའ། གལ་སྲིད་ཁྱོད་ང་དང་ལྷན་དུ་བསྡད་ན། ཁྱོད་ངའི་
གཅུང་པོ་ཆུང་ཆུང་དང་ང་ཁྱོད་ཀྱི་ཨ་ཅེ་བཟང་པོ་ཞིག་བྱེད་ཆོག”ལྷ་མོས་ལན་
སྟེར།
“གལ་སྲིད་ངའི་ཡ་ང་བའི་ཨ་ཕ་ལ་བསམ་བློ་གཏོང་མི་དགོས་ན། ང་རང་
མོས་ཀྱིས་སྡོད་ཀྱི་རེད།”
“ངས་ཚང་མ་བསམ་བློ་བཏང་ཟིན།ངས་ཁྱོད་ཀྱི་ཨ་ཕར་ཤེས་སུ་བཅུག་ཚར་
བ་དང༌།ཁོང་དོ་ནུབ་འདིར་ཕེབས་རྒྱུ་རེད།”
ཕེ་ནོ་ཁོས་དགའ་སྤྲོའི་ངང་མཆོང་ལྡིང་བྱེད་བཞིན་སྨྲས་པ།
“དངོས་གནས་ཟེར་རམ། ལྷ་མོ་ཆུང་ཆུང་ལགས། དེས་ན་ཁྱེད་ཀྱིས་མོས་
མཐུན་གནང་ན་ང་སོང་སྟེ་ཁོང་ལ་ཐུག་འདོད། ངས་རང་གི་དོན་དུ་སེམས་སྡུག་
ཚད་མེད་མྱངས་པའི་ཤ་ཚ་བའི་རྒད་པོ་ཁོང་ལ་འོ་སྐྱེལ་རྒྱུར་བྲེལ་བས། སྐར་མ་
རེ་རེའང་རྩི་བཞིན་ཡོད།”
“དེ་འདྲ་ཡིན་ན་ཁྱོད་སོང་། ཡིན་ཡང་གཟབ་གཟབ་བྱས་ནས་རང་ཉིད་མ་
བརླགས་པ་གྱིས། ནགས་ཁྲོད་ཀྱི་ལམ་དེ་དེད་ནས་སོང་དང་ཁོང་དང་ཏན་ཏན་
འཕྲད་ངེས་རེད།”
ཕེ་ནོ་ཁོ་ལམ་དུ་ཆས་པ་དང༌། ཁོ་ནགས་ཁྲོད་དུ་འབྱོར་མ་ཐག་བྱིས་པ་ཞིག་
ལྟར་རྒྱུགས་འགོ་བརྩམས། འོན་ཀྱང་། བེ་དོའི་སྡོང་རྒན་གྱི་མདུན་དུ་མ་བསླེབ་
ཙམ་གྱི་གནས་ཤིག་ལ་འབྱོར་དུས། ཁོས་ཤིང་ཕྲན་གྱི་ཁྲོད་ནས་མི་འགའི་སྐད་
གོ་བའི་ཚོར་སྣང་བྱུང་བས་རྒྱུགས་མཚམས་བཞག དངོས་གནས་མི་གཉིས་ཤིང་
ཕྲན་ཁྲོད་ནས་ཕྱིར་ལམ་ཐོག་ཏུ་དོན་བྱུང༌། ཁྱོད་ཀྱིས་དེ་གཉིས་སུ་ཡིན་པར་
ཚོད་དཔག་བྱེད་ཐུབ་བམ། དེ་གཉིས་ནི་སྡིག་སྲིན་དམར་པོའི་འགྲུལ་ཁང་ནང་
དགོང་ཟས་ལྷན་དུ་ཟོས་པའི་འགྲུལ་རོགས་གཉིས་ཏེ་ཝ་མོ་དང་ཞི་མི་རེད།
“ཨ་མཚར་བ་ལ། ང་ཚོའི་བརྩེ་བའི་ཕེ་ནོ་ཁོ་འདི་ན་འདུག ཁྱོད་འདིར་ཇི་
ལྟར་བསླེབས་པ་ཡིན།” ཝ་མོས་ཕེ་ནོ་ཁོ་ལ་འཐམ་པ་དང་འོ་བྱེད་ཀྱིན་སྐད་
བརྒྱབས།
“ཁྱོད་འདིར་ཇི་ལྟར་བསླེབས་པ་ཡིན།”ཞི་མིས་བསྐྱར་དུ་བཟླས།
དེར་ཕེ་ནོ་ཁོས་བཤད་པ། “དེ་ནི་གཏམ་རྒྱུད་རིང་པོ་ཞིག་རེད། ངས་དུས་
ཚོད་ཡོད་དུས་ཤིག་ལ་བཤད་ཆོག འོན་ཀྱང༌། ཁྱོད་གཉིས་ཀྱིས་ང་གཅིག་པུར་
འགྲུལ་ཁང་དུ་བསྐྱུར་བའི་དགོང་མོ་དེར་ང་ལམ་བར་ནས་མི་གསོད་ལག་དམར་
གཉིས་དང་ཕྲད་པ་ཤེས་སོང་ངམ།”
“མི་གསོད་ལག་དམར་ཟེར་རམ།ཨ་ཙི།ཤ་ཚ་བའི་ཕེ་ནོ་ཁོ།ཁོ་ཚོ་ལ་ཅི་ཞིག་
དགོས་འདུག་གམ།”
“ཁོ་ཚོས་ངའི་གསེར་རྡོག་རྣམས་འཕྲོག་བཅོམ་བྱེད་འདོད་འདུག”
“ཅི་འདྲའི་མི་ངན་འགའ།”ཝ་མོས་བཤད།
“ཅི་འདྲའི་ངན་གྲགས་ཆེ་བའི་མི་ངན་འགའ།”ཞི་མིས་བསྐྱར་དུ་བཟླས།
དེར་ཕེ་ནོ་ཁོས་མུ་མཐུད“འོན་ཀྱང་། ང་ཁོ་ཚོའི་ལག་ནས་བྲོས་པ་དང༌། ཁོ་
ཚོས་ངའི་རྗེས་བསྙེགས་བྱུང་། མཇུག་མཐར་ཁོ་ཚོས་ངའི་རྗེས་ཟིན་ཏེ་ང་རང་བེ་
དོའི་སྡོང་པོ་དེའི་ཡལ་ག་ལ་བཏགས་སོང”ཞེས་སྨྲས་པ་དང༌། ཁོས་ཁོ་ཚོ་ཡོད་
ས་ནས་གོམ་པ་གཉིས་ཀྱི་མཚམས་སུ་འགྱིངས་པའི་བེ་དོ་ཆེན་པོ་ལ་མཛུབ་མོས་
གཏད།
“ཨ་ཙི། དེ་ལས་འཇིགས་སུ་རུང་བ་ཞིག་ཐོས་རྒྱུ་ཡོད་སྲིད་དམ། ང་ཚོ་ཅི་
འདྲའི་འཇིག་རྟེན་སྙིགས་མ་ཞིག་ལ་འཚོ་གནས་བྱེད་ཀྱི་འདུག་ཨང་། གུས་བརྩི་
འོས་པའི་སྐྱེ་བོ་ང་ཚོ་ལྟ་བུ་ལ་མགོན་སྐྱབས་ཤིག་གང་ནས་རྙེད་དམ།” ཝ་མོས་
བཤད།
ཁོ་ཚོ་དེ་ལྟར་གླེང་མོལ་བྱེད་ཀྱིན་པའི་ཚེ་ན། ཕེ་ནོ་ཁོས་ཞི་མིའི་ལག་པ་
གཡས་པ་ཞ་ཡོད་པ་དོ་སྣང་བྱུང་བ་མ་ཟད། དོན་དངོས་ཐོག་དེའི་ལག་པ་སྡེར་
མོ་དང་བཅས་པ་ཆད་ནས་མི་འདུགདེ་བས་ཁོས་ཞི་མི་ལ་འདི་ལྟར་དྲིས།
“ཁྱོད་ཀྱི་ལག་པ་ལ་ཅི་ཞིག་བྱུང་སོང་ངམ།”
ཞི་མིས་ལན་རྒྱག་ཐབས་བྱས་རུང་ཁོ་མགོ་འཐོམས་ནས་ཅི་ཞིག་བརྗོད་
དགོས་མ་ཤེས་སྟབས།ཝ་མོས་ལམ་སེང་སྨྲས་པ།
“ངའི་གྲོགས་པོ་ནི་ཤིན་ཏུ་ཁེངས་སྐྱུང་ཅན་ཞིག་རེད། ཁོས་སྐད་ཆ་མི་ཤོད་
པའི་རྒྱུ་མཚན་དེ་རེད། ངས་ཁོའི་ཆེད་དུ་ལན་རྒྱག་གི་ཡིན། ཆུ་ཚོད་གཅིག་གི་
གོང་དུ་ངེད་གཉིས་ལྟོགས་ནས་བརྒྱལ་གྲབས་ཡོད་པའི་སྤྱང་ཀི་ཞིག་དང་ཕྲད་
བྱུང་བ་དེས་ངེད་གཉིས་ལ་ཟས་བསླངས་བྱུང་། ངེད་གཉིས་ལ་ཉ་རུས་ཙམ་ཡང་
སྟེར་རྒྱུ་མེད་པས། དངོས་གནས་དཔའ་བོའི་སྙིང་སྟོབས་ལྡན་པའི་ངའི་གྲོགས་
པོས་ཅི་ཞིག་བྱས་པ་ཤེས་སམ། ཤ་ཚ་བའི་གཅན་གཟན་དེའི་བཀྲེས་ལྟོགས་སེལ་
སླད། ཁོས་རང་ཉིད་ཀྱི་ལག་ཡ་ལ་སོ་བརྒྱབས་ཏེ་བཅད་ནས་དེའི་མདུན་དུ་
འཕངས་སོང་།”
ཝ་མོས་དེ་ལྟར་བརྗོད་དེ་མིག་ཆུ་ཕྱིས།
ཕེ་ནོ་ཁོ་ལའང་སེམས་འགུལ་ཐེབས་པ་དང༌། ཁོས་ཞི་མིའི་འཁྲིས་སུ་བཅར་
ནས་རྣ་རྩར་ཤུབ་ཤུབ་ཏུ་བཤད་དོན།
“གལ་སྲིད་ཞི་མི་ཚང་མ་ཁྱོད་དང་འདྲ་བ་ཡིན་ན། ཙི་ཙི་རྣམས་ཅི་འདྲའི་
བསོད་བདེ་རེད་ཨང་།”
“ད་ནི་ཁྱོད་རང་གི་སྐོར་ཤོད་དང༌།ཁྱོད་འདིར་ཅི་ཞིག་བྱེད་ཀྱིན་ཡོད་དམ།”
ཝ་མོས་ཨ་ལད་པད་ཀོ་ལ་དྲིས།
“ངས་ཨ་ཕ་སྒུག་བཞིན་ཡོད།ཁོང་སླེབ་གྲབས་ཡོད།”
“དེས་ན་ཁྱོད་ཀྱི་གསེར་རྡོག་རྣམས?”
“ངའི་གློ་ཁུག་ནང་ཡོད། སྡིག་སྲིན་དམར་པོའི་འགྲུལ་ཁང་དུ་བེད་སྤྱོད་བྱས་
པ་དེ་མ་གཏོགས་ཆ་ཚང་ཡོད།”
་ཉིན་ཚེས་དུས་གསེར་རྡོག་བཞི་པོ་དེ་ཆིག་སྟོང་ངམ་ཉིས་སྟོང་དུ་
འགྱུར་སྲིད་པ་དེར་བསམ་བློ་ཞིག་ཐོངས་དང་། ཁྱོད་ཀྱིས་ངའི་བསླབ་བྱར་མི་
ཉན་པར་ཅི་བྱེད་དམ། ངོ་མཚར་གྱི་ཞིང་ཁར་ཕྱིན་ནས་གསེར་རྡོག་རྣམས་དེར་
མི་སྦ་བར་ཅི་བྱེད་དམ།”
“དེ་རིང་གཏན་ནས་འགྲོ་མི་ཐུབ། ཉིན་གཞན་ཞིག་ལ་འགྲོ་རྒྱུ་ཡིན།”
“ཉིན་གཞན་ལ་འཕྱི་དྲགས་པ་རེད།”ཝ་མོས་སྨྲས།
“དེ་ཅིའི་ཕྱིར་རེད།”
“རྒྱུ་མཚན་ནི་ཞིང་ཁ་དེ་སྐུ་ཞབས་ཤིག་གིས་ཉོས་འདུག་པ་དང་། སང་ཉིན་
གྱི་རྗེས་སུ་མི་སུ་གཅིག་ལའང་ཞིང་ཁ་དེར་དངུལ་སྦ་རུ་འཇུག་གི་མི་འདུག”
“ངོ་མཚར་གྱི་ཞིང་ཁ་དེ་འདི་ནས་ཐག་རིང་པོ་ཇི་ཙམ་ཡོད་དམ།”
“སྤྱི་ལེ་གཉིས་ཀྱང་མེད།ཁྱོད་ང་ཚོ་དང་ལྷན་དུ་ཡོང་ངམ།ཆུ་ཚོད་ཕྱེད་ཀའི་
ནང་ཁྱོད་དེར་འབྱོར་ངེས་པ་དང༌། འཕྲལ་མར་དངུལ་རྣམས་སྦས་ཆོག་ལ། སྐར་
མ་འགའ་ཤས་རྗེས་སུ་གསེར་རྡོག་ཉིས་སྟོང་བསྡུ་རྒྱུ་ཡོད། དོ་ནུབ་ཁྱོད་གློ་ཁུག་
དངུལ་གྱིས་གང་ནས་ཕྱིར་ལོག་ན་ཆོགད་ཁྱོད་ང་ཚོ་དང་ལྷན་དུ་ཨེ་ཡོང་།”
ཕེ་ནོ་ཁོས་ལྷ་མོ་བཟང་པོ་དང་། རྒད་པོ་ཇི་ཕེ་ཐོ། ད་རུང་སྨྲ་ཤེས་པའི་ཆ་
ག་པའི་ཉེན་བརྡ་བཅས་ལ་བསམ་བློ་བཏང་བ་དང་། ལན་མ་སྟེར་སྔོན་ཐེ་ཚོམ་
ཕྲན་ཙམ་སྐྱེས། འོན་ཀྱང་། མཇུག་མཐར་ཁོས་བསམ་མེད་དང་ཀླད་སྟོང་གི་བུ་
ཆུང་ཚང་མ་ལྟར་ཐག་གཅོད་བྱས།ཁོས་མགོ་བོ་གཡུག་ཙམ་བྱས་ནས་ཝ་མོ་དང་
ཞི་མི་ལ་འདི་ལྟར་བཤད།
“འགྲོང་ཁྱོད་གཉིས་དང་ལྷན་དུ་ཡོང་གི་ཡིན།”
དེ་ལྟར་ཁོ་ཚོ་ལམ་དུ་ཆས།
ཁོ་ཚོ་ཉིན་ཕྱེད་རིང་སོང་རྗེས། “བླུན་པོའི་རྒྱ་རྙི”ཞེས་པའི་གྲོང་སྡེ་ཞིག་ཏུ་
འབྱོར། ཕེ་ནོ་ཁོ་གྲོང་སྡེ་དེའི་ནང་འཛུལ་མ་ཐག ཁོས་བཀྲེས་ལྟོགས་ཀྱིས་མནར་
ནས་ཨ་སྟོང་རྒྱག་བཞིན་པའི་ཁྱི་དང༌།བལ་བྲེགས་ནས་གྲང་འདར་འཆོར་བཞིན་
པའི་ལུག་དང་། ཟེ་པྲོག་མེད་པའི་བྱ་ཕོས་རྒྱ་གར་ཨ་ཤོམ་གྱི་འབྲུ་རྡོག་རེ་སློང་
བཞིན་པ་དང་། ཚོན་མདོག་བཀྲ་ཞིང་ཡིད་དུ་འོང་བའི་གཤོག་པ་བཙོངས་ནས་
འཕུར་མི་ནུས་པའི་ཕྱེ་མ་ལེབ་ཆེན་པོ་དང་། མཇུག་སྒྲོ་མེད་པའི་རྨ་བྱ་རྣམས་
གཞན་གྱིས་མཐོང་རྒྱུར་ངོ་ཚ་ནས་བསྡད་ཡོད་པ་དང་། གསེར་མདོག་དང་
དངུལ་མདོག་གི་བྱ་སྒྲོ་རྣམས་གཏན་དུ་བརླགས་པར་སེམས་སྡུག་བྱེད་བཞིན་
པའི་བྱ་སྲེག་པ་རྣམས་ཀྱིས་ཉམ་ཐག་པའི་ངང་སྐད་ངན་སྒྲོག་བཞིན་ཡར་མར་
འགྲོ་བ་སོགས་ཀྱིས་རྒྱ་སྲང་ཁེངས་ནས་ཡོད་པ་མཐོང་།
ངོ་ཚས་མནར་བའི་ངོ་གདོང་ཅན་གྱི་སྲོག་ཆགས་དེ་དག་དང་སྤྲང་པོའི་
འདུ་ཚོགས་དེའི་ཁྲོད་དུ། མཚམས་མཚམས་སུ་བརྗིད་ཉམས་ཆེ་བའི་འདྲུད་
འཐེན་འཁོར་ལོ་འགའ་ཤས་ཡར་འགྲོ་མར་འགྲོ་བྱེད་པ་དང༌། དེ་དག་གི་ནང་དུ་
ཝ་མོའམ་སྐྱ་ཀ་རྐུན་མ། ཡང་ན་དེ་མིན་གྱི་འདོད་རྔམ་ཆེ་བའི་བྱ་རིགས་གཞན་
འགའ་བསྡད་འདུག
“ངོ་མཚར་ཞིང་ཁ་གང་དུ་ཡོད་དམ།”ཕེ་ནོ་ཁོས་དྲིས།
“འདི་ན་ཡོད།ང་ཚོ་ཡོད་ས་ནས་གོམ་པ་གཉིས་ཀྱང་འགྲོ་མི་དགོས།”
ཁོ་ཚོས་གྲོང་སྡེ་འཕྲེད་དུ་བཅད་དེ་ཕྱིན་པ་དང་གྲོང་སྡེའི་ལྕགས་རི་བརྒལ་
རྗེས་ཞིང་ཁ་སྟོང་པ་ཞིག་ལ་འབྱོར།
“ད་འབྱོར་སོང་། ད་ནི་ཁྱོད་ཀྱིས་མགོ་བོ་བསྒུར་ནས་ལག་པས་ཐང་སྟེང་དུ་
དོང་ཆུང་ཆུང་ཞིག་བྲུས་ཏེ། གསེར་རྡོག་རྣམས་དེའི་ནང་བླུགས་ཤིག” ཝ་མོས་ཕེ་
ནོ་ཁོ་ལ་བཤད།
ཕེ་ནོ་ཁོ་ཡིས་ཁོའི་ངག་ལ་ཉན། ཁོས་ས་དོང་ཆུང་ཆུང་ཞིག་བྲུས་ནས་ལྷག་
མའི་གསེར་རྡོག་བཞི་པོ་ནང་དུ་བླུགས་རྗེས། ས་ཕྲན་ཙམ་བླུགས་ནས་དོང་ཁ་
བཀབ།
ཝ་མོས“ད་ཁྱོད་ང་ཚོའི་ཉེ་འགྲམ་གྱི་ཡུར་བ་དེར་སོང་ལ། ཆུ་འགྱིག་དམ་
གང་ཁྱེར་ནས་གསེར་རྡོག་འདེབས་སར་གཏོར་ཅིག”ཅེས་སྨྲས།
ཕེ་ནོ་ཁོ་ཡུར་བ་དེར་ཕྱིན་པ་དང་། ཁོ་ལ་འགྱིག་དམ་མེད་སྟབས་རྙིང་ཧྲུལ་
དུ་གྱུར་པའི་ལྷམ་ཡ་གཅིག་ཕུད་དེ་ཆུ་བླངས་ནས་ས་དོང་སྟེང་དུ་བཀབ་པའི་ས་
ལ་གཏོར།
དེ་ནས་ཁོས་སྐད་ཆ་འདི་ལྟར་དྲིས།
“འདི་མིན་གཞན་བྱེད་དགོས་པ་འདྲ་ཡོད་དམ།”
“གཞན་གང་ཡང་མི་དགོས། ད་ནི་ང་ཚོ་སོང་ན་འགྲིག སྐར་མ་ཉི་ཤུ་ཙམ་
གྱི་རྗེས་སུ་ཁྱོད་ཚུར་ལོག་ན་འགྲིག དེ་དུས་ཁྱོད་ཀྱིས་ཡལ་ག་རྣམས་དངུལ་གྱིས་
ཡོངས་སུ་བརྒྱན་པའི་ཤིང་ཕྲན་ཞིག་ཐང་ཐོག་ནས་ཡར་འབུད་བཞིན་པ་མཐོང་
ངེས་རེད།”ཝ་མོས་ལན་བཏབ།
ཡ་ང་བའི་ཨ་ལད་པད་ཀོ་ལ་དགའ་སྤྲོ་དཔག་མེད་སྐྱེས་པ་དང༌།ཁོས་ཝ་མོ་
དང་ཞི་མི་གཉིས་ལ་ཐུགས་རྗེ་ཆེ་ཐེངས་སྟོང་ཕྲག་ལྷག་ཞུས་པའི་ཐོག ཁོ་གཉིས་
ལ་རྔན་པ་གྱ་ནོམ་པ་སྟེར་བའི་ཁས་ལེན་ཡང་བྱས།
དེ་ལ་མི་ངན་གཉིས་ཀྱིས་ལན་བཏབ་པ།
“ངེད་གཉིས་ལ་རྔན་པ་མི་དགོས།ངེད་གཉིས་ཀྱིས་ཁྱོད་ལ་དཀའ་ལས་རྒྱག་
མི་དགོས་པར་རང་ཉིད་ཕྱུག་པོར་སྒྱུར་ཐབས་བསླབས་པ་དེ་ཁོ་ནས་འགྲིགས་
ནས་ཡོད། ད་ལྟ་ངེད་གཉིས་ནི་ཕྱི་ལ་སྤྲོ་གསེང་དུ་ཡོང་བའི་མི་ལྟར་དགའ་སྤྲོས་
ཁེངས་ནས་ཡོད།”
དེ་ལྟར་བཤད་རྗེས།ཁོ་གཉིས་ཀྱིས་ཕེ་ནོ་ཁོ་ལ་སྟོན་ཏོག་བཟང་པོ་ཡོང་བའི་
སྨོན་འདུན་དང་བཅས་བདེ་མོ་བཞག་སྟེ་སོ་སོའི་ལམ་དུ་ཆས་སོ།། །།

ལེའུ་བཅུ་དགུ་པ།

ཕེ་ནོ་ཁོའི་སྒོར་མོ་རྐུ་ལ་ཤོར་བ།
ཨ་ལད་པད་ཀོ་ཕྱིར་གྲོང་སྡེའི་ནང་ལོག་སྟེ་སྐར་མ་རེ་རེ་བཞིན་བརྩི་བའི་འགོ་
བརྩམས། ཁོས་དུས་ཚོད་ཏན་ཏན་ཟིན་སོང་བསམས་པ་ན།ཕྱིར་ངོ་མཚར་ཞིང་
ཁར་ཟུག་པའི་ལམ་བུའི་ཐོག་ཏུ་ཞུགས།
ཁོས་གོམ་པ་བྲེལ་བར་བརྒྱབས་ཏེ་ལམ་བུ་དེད་ནས་འགྲོ་བཞིན་པའི་ཚེ་ན།
སྙིང་ཆུང“ལྡིག་་་ལྡིག་་ལྡིག་་”ཏུ་ལྡིང་བ་ནི། གྱང་འགེར་ཆུ་ཚོད་ཅིག་གི་མདའ་རྩེ་
ཧ་ཅང་ལེགས་པོར་འགྲོ་བཞིན་པ་དང་ཡོངས་སུ་མཚུངས། དེ་ལྟར་འགྲོ་བཞིན་
པའི་སྐབས་སུ་ཁོའི་སེམས་སུ་བསམ་བློ་འདི་ལྟར་འཁོར།
“ཨ་ཙི། གལ་སྲིད་ཤིང་སྡོང་གི་ཡལ་གའི་སྟེང་ནས་ངས་གསེར་རྡོག་སྟོང་
ཕྲག་གཅིག་ལས་གཉིས་རག་པ་ཡིན་ན། མ་རེད། སྟོང་ཕྲག་གཉིས་ཀྱི་ཚབ་ཏུ་
སྟོང་ཕྲག་ལྔ་འདུག་ན། འོ། སྟོང་ཕྲག་ལྔའི་ཚབ་ཏུ་སྟོང་ཕྲག་བརྒྱ་རྙེད་པ་ཡིན་ན།
དེ་དུས་ང་ཅི་འདྲའི་སྐུ་ཞབས་རྫིག་པོ་ཞིག་ཆགས་རྒྱུ་རེད་ཨང་། ང་ལ་ལྟ་ན་སྡུག་
པའི་ཕོ་བྲང་ཞིག་དང་། སྐྱིད་པོ་གཏོང་སྤྱད་ཀྱི་ཤིང་གི་རྟ་ཆུང་ཆུང་སྟོང་ཕྲག་
ཅིག་དང་རྟ་རྭ་སྟོང་ཕྲག་ཅིག་ཡོད་ངེས། ད་རུང་བུ་རམ་གྱི་ལྡེ་གུ་དང་རྒུན་ཆང་
གིས་གང་བའི་མཛོད་ཁང་དང༌། བྱི་རིལ་དང་ཤིང་འབྲས་བག་ལེབ།རྒུན་འབྲུམ་
སྐམ་པོ་བླུགས་པའི་བག་ལེབ། སོབ་མངར་བག་ལེབ། འོ་སྤྲིས་བྱུགས་པའི་ཏན་
ཞིམ་སོགས་ཀྱིས་གང་བའི་དཔེ་མཛོད་ཁང་ཡང་ཡོད་ངེས་ཨང་།”
ཁོས་དེ་ལྟར་བར་སྣང་སྟོང་བར་ཕོ་བྲང་བཞེངས་བཞིན་ཕྱིན་པས།ཞིང་ཁའི་
ཉེ་འགྲམ་དུ་འབྱོར་བ་དང༌། འགྲོ་མཚམས་བཞག་སྟེ་ཡལ་ག་དངུལ་གྱིས་བརྒྱན་
པའི་ཤིང་སྡོང་ཞིག་ཨེ་རིག་ལ་ཡར་ལྟ་མར་ལྟ་བྱས་རུང་ཅི་ཡང་མ་མཐོང༌།
ཁོས་ཡང་བསྐྱར་གོམ་པ་བརྒྱ་ཙམ་མདུན་དུ་སྤོས་ཀྱང་ཅི་ཡང་མ་མཐོང༌།ཁོ་ཞིང་
ཁའི་ནང་དུ་འཛུལ་ནས་ཐད་ཀར་གསེར་རྡོག་རྣམས་སྦ་སའི་ས་དོང་ཆུང་ཆུང་
དེར་ཕྱིན་རུང་ཅི་ཡང་མེད། སྐབས་དེར་ཁོ་བསམ་གཞིགས་དྲག་པོའི་ནང་དུ་
ལྷུང་སོང༌། ཁོས་སྤྱི་ཚོགས་ཀྱི་འགྲོ་སྟངས་དང་ལུས་ངག་གི་སྤྱོད་ལམ་ཡག་པོ་
རྣམས་བརྗེད་དེ་ལག་ཟུང་གློ་ཁུག་གི་ཕྱི་ལ་བཏོན་ནས་མགོ་ལ་འབྲད་འཕྲུག་
རིང་པོ་ཞིག་བྱས།
མཚམས་དེར་ཁོས་ཉེ་འཁོར་ནས་གད་མོ་དགོད་པའི་སྒྲ་དྲག་པོ་ཞིག་ཐོས་
པ་དང་། མགོ་དགྱེ་ནས་ཡར་བལྟས་པ་ན། ཤིང་སྡོང་གི་རྩེ་ན་ནེ་ཙོ་ཆེན་པོ་ཞིག་
བབ་པ་དེས་སོ་སོའི་ལུས་སྟེང་དུ་ལྷག་ཡོད་པའི་བྱ་སྒྲོ་ཕྲན་བུ་དེ་འཐོག་བཞིན་
ཡོད་པ་མཐོང་།
“ཁྱོད་རང་ཅིའི་ཕྱིར་དགོད་ཀྱིན་ཡོད་དམ།”ཕེ་ནོ་ཁོས་ཁྲོ་བའི་ངང་དྲིས།
“ངས་བྱ་སྒྲོ་འཐོག་དུས་གཤོག་པར་ཙི་གུ་ལངས་སོང་བས། གད་མོ་དགོད་
ཀྱིན་ཡོད།"
ཨ་ལད་པད་ཀོ་ཡིས་ཁོ་ལ་ལན་མ་བྱིན། འོན་ཀྱང་། ཁོ་ཡུར་བའི་ཕྱོགས་སུ་
སོང་ནས་སྔོན་གྱི་ལྷམ་ཧྲུལ་ནང་ཆུ་བླངས་རྗེས། ཡང་བསྐྱར་གསེར་རྡོག་རྣམས་
སྦ་སའི་ས་ཐོག་ཏུ་གཏོར།
ཁོ་དེ་ལྟར་ལས་ལ་བྲེལ་བཞིན་པའི་སྐབས་སུ། སྔོན་གྱི་གད་མོ་དེ་ལས་ཀྱང་
སྡུག་པའི་གད་མོ་ཞིག་མི་མེད་ལུང་སྟོང་དེའི་ཁུ་སིམ་ནང་གསལ་ལྷང་ངེར་
གྲགས།
“ཝ་ཡེ།སློབ་སྦྱོང་མེད་པའི་ནེ་ཙོ།ད་ནི་ཁྱོད་ཀྱིས་གང་ཞིག་ལ་དགོད་བཞིན་
ཡོད་པ་ང་ལ་བཤད་ན་ཆོག་ཚོད་ཡིན།”
“ང་རང་མི་གཞན་དག་གིས་ཆོ་མེད་གང་བཤད་པ་ཚང་མར་ཡིད་ཆེས་
ཤིང་། རང་ཉིད་ལས་གཡོ་ཁྲམ་ཆེ་བའི་མི་རྣམས་ཀྱི་མགོ་སྐོར་བསླུ་བྲིད་འོག་ཏུ་
ཚུད་པའི་བླུན་པོ་རྣམས་ལ་དགོད་ཀྱིན་ཡོད།”
“ཁྱོད་ཀྱིས་ཕལ་ཆེར་ང་ལ་ལབ་ཀྱི་ཡོད་ས་རེད།”
“རེད། ངས་ཁྱོད་ལ་ལབ་ཀྱི་ཡོད། ཡ་ང་བའི་ཕེ་ནོ་ཁོ། ཁྱོད་བླུན་དྲགས་པས་
དངུལ་སྲན་མ་དང་པད་ཀ་ལྟར་ཞིང་ཁར་བཏབ་ནས་སྡུད་ཆོག་ཟེར་བ་དེར་
ཡིད་ཆེས་པ་རེད། ངས་ཀྱང་དེ་སྔོན་ཐེངས་གཅིག་ལ་དེ་ལྟར་ཡིད་ཆེས་བྱས་པར་
བརྟེན་དེ་རིང་སྡུག་མྱོང་བཞིན་ཡོད། འོན་ཀྱང་། འཕྱི་དྲགས་མེད། དེ་རིང་གཞི་
ནས་ངས་དྲང་པོའི་ལམ་ནས་སྒོར་ཟུར་རེ་གཉིས་གསོག་པ་ལ། ངེས་པར་དུ་སོ་
སོའི་ལག་པའི་རྩལ་ལམ་ཀླད་པའི་རྣམ་དཔྱོད་བེད་སྤྱད་དེ་གསོག་དགོས་པ་
རྟོགས་སོང་།”
“ངས་ཁྱོད་ཀྱིས་ཅི་ཞིག་ཤོད་བཞིན་པ་རྟོགས་ཀྱི་མི་འདུག” སྐྲག་སྣང་གིས་
འདར་མགོ་ཚུགས་ཟིན་པའི་ཨ་ལད་པད་ཀོ་ཡིས་སྨྲས།
དེར་ནེ་ཙོས་མུ་མཐུད་བརྗོད་པ།
“ངང་རྒྱུད་རིང་པོ་བྱོས་དང་། ངས་ཁྱོད་ལ་འགྲེལ་བཤད་ཡག་པོ་ཞིག་རྒྱག་
ཆོག ཁྱོད་ཀྱིས་ངེས་པར་དུ་ཤེས་དགོས་པ་ནི། ཁྱོད་རང་གྲོང་སྡེའི་ནང་ཡོད་དུས་
ཝ་མོ་དང་ཞི་མི་གཉིས་ཕྱིར་ཞིང་ཁར་ལོག་སྟེ་སྦས་པའི་དངུལ་རྣམས་བླངས་
རྗེས། ལྷགས་པ་ལྟར་བྲོས་ཕྱིན་པ་དེ་རེད། ད་ནི་སྤྱད་གྲུང་ལྡན་པའི་མི་ཞིག་ཡིན་
ན་ཁོ་གཉིས་འཛིན་རྒྱུ་རེད།
ཕེ་ནོ་ཁོ་ཁ་གདངས་ནས་ལུས་པ་དང༌། ཁོས་ནེ་ཙོའི་སྐད་ཆ་ལ་ཡིད་ཆེས་
བྱེད་མི་འདོད་པར་ཆུ་གཏོར་བའི་ས་རྣམས་ལག་པ་དང་སེན་མོས་ཡར་འབྲུ་
འགོ་བརྩམས། ཁོས་ས་བྲུས་བྲུས་པས་སོག་མ་ཆུན་པོ་ཞིག་གྱེན་དུ་སློང་ས་ཡོད་
པའི་ས་དོང་གཏིང་རིང་པོ་ཞིག་བཏོད།འོན་ཀྱང་། དངུལ་རྣམས་མཐོང་ཡུལ་དུ་
མི་འདུག
ཁོ་འ་ཆད་འུ་ཐུག་ངང་ཕྱིར་གྲོང་སྡེའི་ནང་དུ་ལོག་པ་དང་།འཕྲལ་མར་དྲང་
བདེན་ཁྲིམས་ཁང་གི་ཁྲིམས་དཔོན་གྱི་སར་དངུལ་རྐུ་མཁན་ཁྲེལ་མེད་གཉིས་ལ་
ཁྲིམས་གཏུག་བྱེད་དུ་ཕྱིན།
ཁྲིམས་དཔོན་ནི་མི་རྒོད་ཚོགས་ཁག་གི་སྤྲ་ཆེན་པོ་ཞིག་ཡིན་ལ། སྤྲ་རྒན་དེ་
ལོ་ན་ཚོད་དང་ཨག་ཚོམ་དཀར་པོའི་ཆ་ནས་བཀུར་བར་འོས་པ་མ་ཟད། ལྷག་
པར་དུ་ཁོས་རྟག་ཏུ་གྱོན་དགོས་པའི་མིག་ཤེལ་གསེར་མདོག་ཅན་ཤེལ་བྲལ་བ་
དེའི་ཆ་ནས་བཀུར་བར་འོས།མིག་ཤེལ་དེ་ནི་ཁོ་ལ་ལོ་དུ་མར་དཀའ་ལས་གཏོད་
མཁན་མིག་རྡོག་གཉིས་ཀྱི་གཉན་ཚད་འཇོམས་བྱེད་དུ་གྱོན་པ་ཞིག་ཡིན།
ཁྲིམས་དཔོན་གྱི་མདུན་དུ་ཕེ་ནོ་ཁོ་ཡིས་རང་ཉིད་ལ་གནོད་འཚེ་སྐྱེལ་བྱེད་
ཀྱི་མགོ་སྐོར་སླུ་བྲིད་ཤིན་ཏུ་སྡུག་པོ་དེའི་སྐོར་ཇི་མ་ཇི་བཞིན་བརྗོད་པའི་ཐོག
ཁྲམ་པ་དེ་གཉིས་ཀྱི་མིང་དང་། རུས་མིང་། ད་རུང་དེ་མིན་གྱི་ཞིབ་ཕྲའི་གནས་
ཚུལ་རྣམས་ཞུས་རྗེས་དྲང་བདེན་དགོས་པའི་རེ་སྐུལ་དང་བཅས་མཇུག་བསྡུས།
ཁྲིམས་དཔོན་གྱིས་བརྩེ་སེམས་ཆེན་པོས་ཉན་ཞིང་ཁོའི་གཏམ་རྒྱུད་ལ་དོ་
སྣང་ཟབ་མོ་གནང་བའི་ཁར། སེམས་འགུལ་ཐེབས་ཤིང་གདུང་སེམས་བཅངས་
པ་མ་ཟད། ཨ་ལད་པད་ཀོ་ཡིས་གནས་ཚུལ་ཆ་ཚང་བཤད་ནས་ཚར་དུས། ཁོས་
ལག་པ་ཚུར་བརྐྱངས་ནས་དྲིལ་བུ་ཞིག་དཀྲོལ།
བཀའ་བརྡ་དེ་བཏང་བ་ན་ལམ་སེང་ཉེན་རྟོག་པའི་ཆས་སྤྲས་པའི་འབྲོག་
ཁྱི་གཉིས་མར་དོན་བྱུང་བ་དང་། ཁྲིམས་དཔོན་གྱིས་ཕེ་ནོ་ཁོའི་ཐད་དུ་མཛུབ་
མོ་བཙུགས་ཏེ་དེ་གཉིས་ལ་འདི་ལྟར་བཀའ་བཏང་།
“ཡ་ང་བའི་འདྲེ་ཕྲུག་འདིའི་གསེར་རྡོག་བཞི་འཕྲོག་བཅོམ་ཤོར་འདུག ཁོ་
མར་ཁྲིད་དེ་འཕྲལ་མར་བཙོན་ཁང་དུ་ཆུགས་ཤིག”
བློ་ཡུལ་ལས་འདས་པའི་ཁྲིམས་ཐག་དེ་འདྲ་ཐོས་པ་ན།ཨ་ལད་པད་ཀོ་ཧོན་
ཐོར་ཞིང་ངོ་རྒོལ་བྱེད་ཐབས་བྱས། འོན་ཀྱང་། ཉེན་རྟོག་པ་གཉིས་ཀྱིས་དུས་ཚོད་
མི་འཛད་པའི་ཆེད་ཁོའི་ཁ་བཀབ་ནས་བཙོན་ཁང་དུ་ཁྲིད།
དེར་ཁོ་ཟླ་བ་རིང་པོ་བཞི་ལ་ལུས་པ་དང། གོ་སྐབས་བཟང་པོ་ཞིག་ལ་ཁེལ་
ནས་གློད་གྲོལ་ཐོབ་པ་མ་གཏོགས། ད་རུང་ཡང་དེར་མུ་མཐུད་ལུས་ཡོད་ངེས་
རེད། དེ་ཡང་གྲོང་སྡེ“བླུན་པོ་རྒྱ་རྙི”ལ་དབང་སྒྱུར་མཁན་གྱི་ན་ཆུང་གོང་མས་
དགྲ་བོའི་ས་ནས་ཧ་ལས་པའི་རྒྱལ་ཁ་ཆེན་པོ་ཞིག་བླངས་པ་དང་། མི་དམངས་
རྣམས་དེའི་རྒྱལ་སྟོན་ལ་རོལ་དགོས་པའི་བཀའ་ཕབ། གྲོང་སྡེའི་ནང་གློག་འོད་
སྒྲོན་པ་དང་ཤོག་སྦག་འགད་པ། རྟ་རྒྱུགས་དང་ལྕགས་རྟའི་འགྲན་བསྡུར་བཅས་
འཚོགས་པའི་ཐོག དེ་དག་ལས་ཀྱང་ལྷག་པའི་རྒྱལ་ཁའི་མཚོན་རྟགས་སུ་རྒྱལ་
པོས་བཙོན་ཁང་གི་སྒོ་ཕྱེ་ནས་བཙོན་པ་ཚང་མ་གློད་གྲོལ་གཏོང་དགོས་པའི་
བཀའ་ཕབ།
“གཞན་པ་ཚང་མ་བཙོན་ནས་གློད་གྲོལ་བཏང་ན།ང་ཡང་འགྲོ་རྒྱུ་ཡིན།”ཕེ་
ནོ་ཁོ་ཡིས་བཙོན་སྲུང་བ་ལ་བཤད།
“མ་རེད། ཁྱོད་མ་རེད། རྒྱུ་མཚན་ནི་ཁྱོད་ལམ་འགྲོ་ཅན་ཚོའི་གྲལ་དུ་
གཏོགས་མེད།”བཙོན་སྲུང་བས་སྨྲས།
“ཁྱོད་ཀྱིས་ཅི་ཟེར་རམ། ང་ཡང་ཉེས་ཅན་པ་ཞིག་ཡིན།” ཕེ་ནོ་ཁོས་ལན་
སྟེར།
“དེ་འདྲ་ཡིན་ན་ཏག་ཏག་རེད།”བཙོན་སྲུང་བས་དེ་ལྟར་སྨྲས་པ་དང༌། ཞྭ་
མོ་ཕུད་དེ་གུས་ཚུལ་ངང་མགོ་བོ་སྒུར་ཙམ་བྱས་རྗེས། བཙོན་ཁང་གི་སྒོ་ཕྱེ་ནས་
ཕེ་ནོ་ཁོ་འབྲོ་རུ་བཅུག་གོ། །།

ལེའུ་ཉི་ཤུ་པ།

ཕེ་ནོ་ཁོ་ཕྱིར་ལྷ་མོའི་ཁང་པར་ལོག་པའི་ལམ་དུ་ཞུགས་པ།
ཕེ་ནོ་ཁོ་བཙོན་ཁང་ལས་ཐར་དུས་ཁོ་ལ་ཅི་འདྲའི་དགའ་སྤྲོ་སྐྱེས་ཡོད་པ་ནི། ང་
ཚོའི་སེམས་སུ་འཆར་ཐུབ་པ་ཞིག་རེད། ཁོས་སྐད་ཅིག་ལའང་འགྲོ་མཚམས་མ་
བཞག་པར་འཕྲལ་དུ་གྲོང་སྡེ་དེ་ལས་ཆས་པ་དང་། ལྷ་མོའི་ཁང་པའི་ཕྱོགས་སུ་
ཐེན་པའི་ལམ་བུའི་ཐོག་ཏུ་ཞུགས།
གནམ་གཤིས་ཆར་ཞོད་ཆེ་བའི་དབང་གིས་ལམ་བུ་དེ་འདམ་ཉོག་ཏུ་གྱུར་
ནས་ཁོའི་པུས་མོ་བར་ནུབ། འོན་ཀྱང་། ཨ་ལད་པད་ཀོ་དེས་འགྲོ་མཚམས་ག་ལ་
འཇོག ཨ་ཕ་དང་སྐྲ་ལོ་སྔོན་པོ་ཅན་གྱི་སྲིང་མོ་ཆུང་ཆུང་དེ་མཐོང་འདོད་ཀྱི་
གདུང་བ་དྲག་པོས་མནར་སྟབས། ཁོ་ཤྭ་ཁྱི་ཞིག་ལྟར་མུ་མཐུད་རྒྱུགས་ནས་ཕྱིན་
པ་དང་།ཁོ་དེ་ལྟར་རྒྱུགས་པའི་སྐབས་སུ་འདམ་བག་ཆག་ཆག་ཏུ་གཏོར་ཏེ་མགོ་
ནས་རྐང་པའི་བར་དུ་གཡོགས་འདུག ཁོས་རྒྱུག་བཞིན་རྒྱུག་བཞིན་འདི་ལྟར་
ཆིག་ལབ་བརྒྱབས། “ང་ལ་ཆག་སྒོ་དེ་འདྲའི་མང་པོ་ཞིག་བྱུང་ཨང༌། འོན་ཀྱང་།
ང་རང་སེམས་མ་དུལ་ཞིང་མགོ་མཁྲེགས་པའི་ཨ་ལད་པད་ཀོ་ཞིག་ཡིན་པས།དེ་
དག་མཁོ་ཨང་། ངས་རང་ལ་བློ་དཀར་ཞིང་རང་ལས་བློ་གྲོས་ཆེ་བའི་མི་རྣམས་
ཀྱི་ཁ་ལ་མ་ཉན་པར་རྟག་ཏུ་རང་འདོད་ཁོ་ནའི་དབང་དུ་ཤོར་སོང་། འོན་ཀྱང་།
དུས་ད་ལྟ་ནས་བཟུང་རང་ཉིད་ལ་སྒྱུར་བཅོས་བཏང་སྟེ་ཁ་ལ་ཉན་ཞིང་སྤྱོད་པ་
བཟང་པོ་ཅན་ཞིག་བྱེད་ཁོ་ཐག་ཡིན། ད་ནི་ངས་ཁ་ལ་མི་ཉན་པའི་བུ་ཆུང་
རྣམས་ལ་ལས་ལམ་འགྲོ་ཅི་ཡང་མེད་པ་དང་འཐོབ་རྒྱུ་གང་ཡང་མེད་པ་མཐོང་
སོང་།འོ།ངའི་ཨ་ཕས་ང་བསྒུགས་ནས་བསྡད་ཨེ་ཡོད།ངས་ཁོང་ལྷ་མོའི་ཁང་པ་
ནས་མཐོང་ཨེ་ཡོང་། རྒད་པོ་ཤ་ཚ། ངས་ཁོང་མ་མཐོང་བར་ཧ་ཅང་ཡུན་རིང་
ཕྱིན་སོང་།ང་ཁོང་ལ་འཁྱུད་དེ་ལུས་པོ་ཡོངས་ལ་འོ་སྐྱེལ་འདོད་ཀྱིས་འཆི་གྲབས་
བྱེད་ཀྱི་འདུགཨ་ཙི། ངས་ལྷ་མོ་ལ་སྤྱོད་པ་སྡུག་པོ་བསྟན་པ་དེར་མོས་གུ་ཡངས་
གཏོང་སྲིད་དམ། མོས་ང་ལ་གནང་བའི་བྱམས་བརྩེ་དང་གཅེས་སྐྱོང་། ད་རུང་
རང་ཉིད་ད་ལྟ་གསོན་པོ་ཡིན་པ་འདི་མོའི་བཀའ་དྲིན་ཡིན་པའི་ཐད་ལ་བསམ་
བློ་བཏང་ན།འཇིག་རྟེན་འདིར་ང་ལས་སེམས་སྡུག་པ་དང་བཀའ་དྲིན་ལ་བསམ་
ཤེས་མེད་པའི་བུ་ཆུང་ཞིག་ཡོད་སྲིད་དམ།”
ཁོས་དེ་ལྟར་ཤོད་བཞིན་པའི་ཚེ་གློ་བུར་དུ་འགྲོ་མཚམས་བཞག་པ་དང༌།
སྐྲག་སྟེ་བླ་འཁྱེར་གྲབས་ངང་གོམ་པ་བཞི་ཕྱིར་ནུད་བྱས།
ཁོས་ཅི་ཞིག་མཐོང་བ་ཡིན་ནམ།
ཁོས་ལམ་བུའི་ཐོག་འཕྲེད་དུ་ཉལ་བའི་དུག་སྦྲུལ་ཤིན་ཏུ་ཆེན་པོ་ཞིག་
མཐོང་། དུག་སྦྲུལ་དེ་ལ་མིག་དམར་པོ་གཉིས་ཡོད་པ་དང་པགས་པ་ལྗང་ཁུ་
ཡིན་པའི་ཐོགརྩེ་རྣོ་བའི་མཇུག་མ་ལས་དུ་ཁུང་ལྟར་དུ་བ་འཕྱུར་བཞིན་འདུག
ཨ་ལད་པད་ཀོ་ཡི་འཇིགས་སྣང་དེ་ང་ཚོའི་སེམས་སུ་གཏན་ནས་འཆར་
ཐུབ་པ་ཞིག་མ་རེད།ཁོ་ཕར་ཉེན་ཁ་མེད་སར་ཕྱིན་པ་དང་།རྡོ་སྤུང་ཞིག་གི་ཐོག་
ཏུ་མར་བསྡད་ནས་དུག་སྦྲུལ་དེ་སོ་སོའི་ལམ་དུ་ཆས་ཏེ་ལམ་ཁ་གཏོང་རྒྱུར་
བསྒུགས།
ཁོས་ཆུ་ཚོད་གཅིག་དང་།གཉིས།གསུམ་གྱི་རིང་ལ་བསྒུགས།འོན་ཀྱང༌།དུག་
སྦྲུལ་དེ་གཡོ་འགུལ་མེད་པར་བསྡད་ལ། ཐ་ན་རྒྱང་རིང་ནས་ཀྱང་ཕེ་ནོ་ཁོ་ཡིས་
དུག་སྦྲུལ་དེའི་ཁྲོ་བའི་མིག་གི་དམར་མདངས་དང་། མཇུག་མའི་རྩེ་ནས་གྱེན་དུ་
འཕྱུར་བཞིན་པའི་དུ་བ་མཐོང་ཐུབ།
མཇུག་མཐར་ཕེ་ནོ་ཁོ་ཡིས་བློ་ཁོག་ཆེར་སྐྱེད་ཀྱིས་དུག་སྦྲུལ་དེའི་འཁྲིས་སུ་
བཅར་བ་དང་།དམའ་ཞིང་སྙོམ་པའི་སྐད་ཀྱིས་དུག་སྦྲུལ་ལ་འདི་ལྟར་སྨྲས།
“སྐུ་ཞབས་སྦྲུལ་ལགས།དགོངས་པ་མ་ཚོམ།ཁྱེད་ཀྱིས་སེམས་པ་བཟང་པོས་
གཞོགས་གཅིག་ལ་ནུད་ཙམ་བྱས་ན་འགྲིག་གམ། ང་རང་ཐར་ས་ཡོད་ཙམ་ཞིག་
བྱུང་ན་འགྲིག”
ཁོས་ས་རྡོ་ལ་སྐད་ཆ་བཤད་པ་ཨེ་ཡིན།སུ་གཅིག་ཀྱང་འགུལ་མ་སོང༌།
ཁོས་སྔོན་གྱི་སྐད་སྙོམ་པོས་སླར་ཡང་འདི་ལྟར་བརྗོད་འགོ་བརྩམས།
“སྐུ་ཞབས་སྦྲུལ་ལགས། ཁྱེད་ཀྱིས་ངེས་པར་དུ་ང་རང་ཕྱིར་ཁྱིམ་དུ་ལོག་
བཞིན་ཡོད་པ་དང༌། ཁྱིམ་ནས་ཨ་ཕས་ང་སྒུག་བཞིན་ཡོད་པ། ངས་ཨ་ཕ་མ་
མཐོང་བར་དུས་ཡུན་ཧ་ཅང་རིང་པོ་ཕྱིན་པ་བཅས་མཁྱེན་དགོས། དེར་བརྟེན་
ཁྱེད་ཀྱིས་ང་མུ་མཐུད་འགྲོ་རུ་བཅུག་ན་ཆོག་གམ།”
ཁོས་རང་གི་རེ་སྐུལ་ལ་བརྡ་ལན་ཞིག་རག་རྒྱུར་བསྒུགས། འོན་ཀྱང་ཅི་ཡང་
མ་རག དོན་དངོས་ཐོག་མཚམས་དེ་བར་དུ་གསོན་ཤུགས་དང་རྫིག་ཉམས་ཀྱིས་
ཁེངས་པའི་དུག་སྦྲུལ་དེ་འགུལ་མེད་དུ་གྱུར་ནས་ཧ་ལམ་རེངས་པོར་ཆགས་
པ་མ་ཟད། ད་རུང་དེས་མིག་ཟུང་བཙུམས་པ་དང་མཇུག་མ་ལས་དུ་བ་འཕྱུར་
མཚམས་ཆད་སོང་།
“ཁོ་དངོས་གནས་ཤི་བ་ཨེ་ཡིན།” ཕེ་ནོ་ཁོས་དགའ་སྤྲོའི་ངང་ལག་ཟུང་ཕན་
ཚུན་འཕུར་བཞིན་སྨྲས། ཁོས་དུག་སྦྲུལ་དེའི་ཐོག་ནས་མཆོངས་ཏེ་ལམ་གྱི་ཕར་
སྣེ་རུ་འགྲོ་རྒྱུའི་ཐག་བཅད། ཡིན་ན་ཡང་། ཁོ་མཆོང་གྲབས་ཡོད་དུས་དུག་སྦྲུལ་
དེ་སྣེ་མོ་གཅིག་ནས་ཤོར་བའི་ལྕགས་ཀྱི་རྒྱུ་མ་ལྟར་གློ་བུར་དུ་ཡར་ལངས་པ་
དང་། ཨ་ལད་པད་ཀོ་འཇིགས་སྐྲག་ངང་ཕྱིར་བཤིག་རྒྱག་དུས་རྐང་པ་ཐོགས་
ནས་ཐང་དུ་འགྱེལ།
ཁོའི་འགྱེལ་སྟངས་དེ་ཤིན་ཏུ་ཁྱད་མཚར་ཞིག་ཡིན་པས། མགོ་བོ་འདམ་
བག་ནང་དུ་ཟུག་པ་དང་རྐང་པ་གཉིས་བར་སྣང་དུ་བསྟན་ནས་ཡོད།
ཨ་ལད་པད་ཀོ་ཡི་མགོ་བོ་འདམ་ནང་དུ་ཟུག་ནས་རྐང་པ་ས་གཡུག་གནམ་
གཡུག་བྱེད་བཞིན་ཡོད་པ་དེར། དུག་སྦྲུལ་བསྲན་མི་ཐུབ་པའི་གད་མོ་དྲག་པོ་
ཞིག་ཤོར་བ་དང་། ཁོ་གད་མོ་ཤོར་ཤོར་བའི་མཐར་བྲང་ཁོག་ནང་གི་ཁྲག་རྩ་
གཅིག་ཆད་དེ་ཤི།ད་ཐེངས་ཁོ་དངོས་གནས་ཤི་བ་རེད།
དེ་ནས་ཕེ་ནོ་ཁོ་སླར་ཡང་ལམ་དུ་ཆས་པ་དང༌། ས་མ་རུབ་གོང་ལྷ་མོའི་
ཁང་པར་འབྱོར་བའི་རེ་བ་བཅངས་ནས་རྒྱུགས། ཡིན་ན་ཡང་། དུས་ཡུན་རིང་པོ་
མ་ཕྱིན་གོང་ཁོ་བཀྲེས་ལྟོགས་ཀྱིས་མནར་འགོ་བརྩམས་ནས་མུ་མཐུད་བསྲན་
ཐབས་བྲལ་བས།གླ་རྩི་རྒུན་འབྲུམ6་སྦར་མོ་འགའ་འཐོག་འདོད་སྐྱེས་ནས་ལམ་
ཟུར་གྱི་ཞིང་ཁའི་ནང་དུ་མཆོངས། ཀྱི་ཧུད། ཁོས་དེ་ལྟར་མ་བྱས་ན་ཏག་ཏག་
ཡིན་ཨང༌།
ཁོ་རྒུན་འབྲུམ་ཤིང་སྡོང་འགྲམ་དུ་ཐོན་ལ་ཁད་དུ་ཡོད་དུས“ཁག་སྒྲ”ཞིག་
གྲགས་པ་དང༌། ཁོའི་རྐང་པ་གཉིས་ལྕགས་ཁྲ་རྣོན་པོའི་བར་དུ་བཙིར་ཞིང་ཟུག་
གཟེར་ཤིན་ཏུ་དྲག་པོ་ལངས་ནས་མགོ་ཡོམ་འཁོར་བས། མིག་མདུན་དུ་ཚོན་
མདོག་སྣ་ཚོགས་ཀྱི་སྐར་མ་ཁྲ་ལམ་མེར་ཤར།
ཡ་ང་བའི་ཕེ་ནོ་ཁོ་གྲོང་སྡེ་དེའི་བྱ་གསོ་ར་བ་ལ་དཀའ་ངལ་བཟོ་བར་ཡོང་
མཁན་གྱི་ཤུལ་བྱི་རྣམས་འཛིན་ཆེད་དུ་བཙུགས་པའི་ལྕགས་རྙིའི་ནང་ཚུད་དོ།།

ལེའུ་ཉེར་གཅིག་པ།

ཕེ་ནོ་ཁོ་ཡིས་མཚན་སྲུང་མཁན་གྱི་ཁྱིའི་ལས་ཀ་བྱས་པ།
ཕེ་ནོ་ཁོས་ངུ་བ་དང་གདུང་འབོད་བྱེད་འགོ་བརྩམས། འོན་ཀྱང༌། ཉེ་འཁོར་
ན་ཁང་པ་གཅིག་ཀྱང་མཐོང་ཡུལ་དུ་མེད་པའི་ཐོག ལམ་བུ་དེ་ནས་མར་ཡོང་
མཁན་གཅིག་ཀྱང་མ་བྱུང་བས། ཁོའི་མིག་ཆུ་དང་འཁུན་སྒྲ་རྣམས་འབྲས་མེད་
དུ་གྱུར།
མཇུག་མཐར་ས་རུབ་སོང་།
རྐང་པ་ལྕགས་རྙིས་བཙིར་བའི་ན་ཟུག་དང་། མཚན་མོའི་སྨག་རུམ་ནང་
རང་ཉིད་གཅིག་པུར་ཞིང་ཁའི་དཀྱིལ་དུ་ལུས་པའི་འཇིགས་སྐྲག་གིས་རྐྱེན་པས་
ཨ་ལད་པེ་ཀོ་དེ་བརྒྱལ་གྲབས་བྱས། ཏག་ཏག་མཚམས་དེར་ཁོས་སྲིན་བུ་མེ་
འཁྱེར་ཞིག་རང་ཉིད་ཀྱི་མགོ་ཐོག་ནས་ལྡིང་བཞིན་པ་མཐོང་། ཁོས་དེར་འདི་
ལྟར་སྨྲས།
“ཨ་ཙི།སྲིན་བུ་མེ་འཁྱེར་ཆུང་ཆུང་།ཁྱེད་ཀྱིས་སྙིང་རྗེ་དགོངས་ནས་ང་རང་
མནར་གཅོད་འདི་ལས་སྒྲོལ་རོགས།”
སྲིན་བུ་མེ་འཁྱེར་གྱིས་འགྲོ་མཚམས་བཞག་སྟེ་བྱམས་བརྩེས་ཁོ་ལ་ལྟ་བཞིན་
བཤད་པ།
“སྙིང་རྗེ་བའི་བུ་ཆུང་།ཁྱོད་ཀྱི་རྐང་པ་ཇི་ལྟར་ལྕགས་སོ་རྣོན་པོའི་ཁ་རུ་ཤོར་
བ་རེད་དམ།”
“ང་རང་གླ་རྩི་རྒུན་འབྲུམ་འདི་དག་ལས་སྦར་མོ་དོ་འཐོག་ཆེད་ཞིང་ཁའི་
ནང་ཡོང་བ་དང་དེ་ནས—།”
“འོ་ན་རྒུན་འབྲུམ་འདི་དག་ཁྱོད་ཀྱི་རེད་དམ།”
“མ་རེད།”
“དེས་ན་སུས་ཁྱོད་ལ་མི་གཞན་གྱི་དངོས་པོ་འཁྱེར་ཆོག་པ་བསླབས་སོང་།”
“ང་ཤིན་ཏུ་ལྟོགས་སོང་།”
“བརྩེ་བའི་བུ་ཆུང་། བཀྲེས་ལྟོགས་ཀྱི་དབང་གིས་ང་ཚོ་ལ་མི་དབང་བའི་
དངོས་པོ་འཁྱེར་བ་དེ་རྒྱུ་མཚན་ཡང་དག་ཅིག་མ་རེད།”
“དེ་བདེན། དེ་བདེན། ངས་ཡང་བསྐྱར་དེ་འདྲ་གཏན་ནས་མི་བྱ།” ཕེ་ནོ་
ཁོས་ངུ་བཞིན་བཤད།
མཚམས་དེར་ཁོ་གཉིས་ཀྱི་གླེང་མོལ་དེ་ཇེ་ཉེ་ནས་ཇེ་ཉེར་ཡོང་བཞིན་པའི་
རྡོག་སྒྲ་གཉོམ་པོ་ཞིག་གིས་བར་བཅད། དེ་ནི་ཞིང་ཁའི་བདག་པོ་རེད་ལ། ཁོས་
རྐང་པའི་རྩེ་མོ་བཙུགས་ཏེ་མཚན་གུང་ལ་བྱ་དེ་ཟ་རུ་ཡོང་མཁན་གྱི་ཤུལ་བྱི་
རེ་ལྕགས་རྙིའི་ནང་ཚུད་ཨེ་འདུག་བལྟ་བར་འཇབས་ཡོང་བ་རེད།
ཁོས་སྟོད་ཐུང་གི་འོག་ནས་ལྒང་བཞུ་ཚུར་བཏོན་ནས་ལྟ་དུས། ལྕགས་རྙིའི་
ནང་ཤུལ་བྱིའི་ཚབ་ཏུ་བུ་ཆུང་ཞིག་ཚུད་ཡོད་པ་མཐོང་བ་དེར་ཧ་ལས་ཤིང་ཧོན་
ཐོར།
“ཨ། རྐུན་མ་ཆུང་ཆུང་། ད་བྱས་དུས་ངའི་བྱ་དེ་རྣམས་འཁྱེར་མཁན་ཁྱོད་
རེད་འདུག”ཁོང་ཁྲོ་ལངས་པའི་ཞིང་པ་དེས་དེ་ལྟར་སྨྲས།
“མིན། དེ་ང་མིན། དེ་དངོས་གནས་ང་མིན། ང་ཞིང་ཁའི་ནང་རྒུན་འབྲུམ་
སྦར་མོ་དོ་ཁོ་ན་འཁྱེར་དུ་ཡོང་བ་ཡིན།”ཕེ་ནོ་ཁོས་ངུ་བཞིན་བཤད།
“རྒུན་འབྲུམ་རྐུ་མཁན་དེས་བྱ་དེ་རྐུ་ཐུབ་པར་གདོན་མི་ཟ། ངའི་ལག་ལ་
ཞོག་དང་ངས་ཁྱོད་ལ་ལམ་སེང་བརྗེད་མི་ཐུབ་པའི་བསླབ་བྱ་ཞིག་སྟེར་ཆོག”
ལྕགས་རྙིའི་ཁ་ཕྱེ་རྗེས། ཁོས་ཨ་ལད་པད་ཀོ་ཡིས་གོང་བ་ནས་འཇུས་ཏེ་ལུ་
གུ་ཞིག་ལྟར་ཁྱིམ་དུ་ཁྱེར།
ཁང་པའི་མདུན་གྱི་སྒོ་རའི་ནང་འབྱོར་བ་ན། ཁོས་ཕེ་ནོ་ཁོ་ཤུགས་ཀྱིས་ཐང་
ཐོག་ཏུ་གཡུགས་པ་དང་།སྐེ་ཐོག་ཏུ་རྐང་པ་བཞག་སྟེ་སྨྲས་པ།
“དོ་ནུབ་འཕྱི་བོ་ཆགས་འདུག་པས་ང་ཉལ་འདོད། ང་རང་གཉིས་ཀྱི་རྩིས་
དེ་སང་ཉིན་རྒྱག་གི་ཡིན། དེའི་རིང་ལ།མཚན་མོ་སྲུང་མཁན་གྱི་ཁྱི་དེ་དེ་རིང་ཤི་
སོང་བས། ཁྱོད་ཀྱིས་འཕྲལ་མར་ཁོའི་ཚབ་བྱོས་ཤིག ཁྱོད་ངའི་མཚན་སྲུང་ཁྱི་
ཆགས་པ་རེད།”
ཁོས་རག་གི་ཁྲོ་ལོས་བརྒྱན་པའི་སྐེ་ཐག་ཅིག་ཁྱེར་ཡོང་ནས་ཕེ་ནོ་ཁོའི་སྐེ་ལ་
ཤིན་ཏུ་དམ་པོར་བསྡམས་པས། ཕེ་ནོ་ཁོ་ཡིས་མགོ་བོ་སྐེ་ཐག་ལས་མར་འཕུད་
མི་ཐུབ་པ་དང༌། དེ་ནས་སྐེ་ཐག་ལ་མཐུད་པའི་ལྕགས་ཐག་ལྗིད་པོ་དེ་གྱང་ལ་
བཏགས།
དེ་ནས་ཁོས“གལ་སྲིད་དོ་ནུབ་ཆར་པ་བབ་སོང་ན། ཁྱི་ཁང་ནང་སོང་ནས་
ཉལ་ན་ཆོག ངའི་ཡ་ང་བའི་ཁྱི་དེས་འདས་པའི་ལོ་བཞི་ལ་གདན་དུ་བཏིངས་
པའི་སོག་མ་རྣམས་ད་རུང་བསྡད་ཡོད། གལ་སྲིད་སྟབས་མ་ལེགས་པར་ཇག་པ་
སླེབ་བྱུང་ན།རྣ་ཀྲོང་ཀྲོང་བྱས་ཏེ་ཟུག་རྒྱུ་མ་རྗེད་ཅིག”ཅེས་བཤད།
མཇུག་མཐའི་བཀའ་འདི་བཏང་རྗེས། མི་དེ་ཁང་པའི་ནང་དུ་ཕྱིན་པ་དང་།
སྒོ་བརྒྱབས་ནས་གཏན་བུ་བརྒྱུས།
ཡ་ང་བའི་ཕེ་ནོ་ཁོ་ཐང་ཐོག་ཏུ་འགྱེལ་ཞིང༌། འཁྱག་པ་དང་། ལྟོགས་པ།
འཇིགས་སྐྲག་བཅས་ཀྱི་ཤུགས་ཀྱིས་གསོན་པ་ལས་ཤི་བ་ལྟར་སྣང༌། ཁོས་ཁྲོ་བའི་
ངང་ལག་པ་སྐེ་ལ་དམ་པོར་བསྡམས་པའི་སྐེ་ཐག་ལ་ཡང་ཡང་རེག་སྟེ་ངུ་བཞིན་
སྨྲས་པ།
“ང་ལ་འདི་འདྲ་ཞིག་མཁོ་ཨང་། ང་ལ་འདི་འདྲ་ཞིག་མཁོ་བ་གསལ་པོ་
རེད། ང་ནི་འཁྱམ་པོ་དང་ཕན་ཐོགས་ཅི་ཡང་མེད་མཁན་ཞིག་བྱེད་འདོད་ཆེ་
ཞིང་། རོགས་པ་མ་རབས་ཚོའི་ངག་ལ་ཉན་རྒྱུར་དགའ། དེ་ནི་ང་ལ་རྟག་ཏུ་
ཆག་སྒོ་རྐྱང་རྐྱང་དང་འཕྲད་པའི་རྒྱུ་མཚན་རེད་ཨང་། གལ་ཏེ་ང་བུ་ཆུང་བཟང་
པོ་གཞན་དག་ལྟར་ཤ་ཚ་བའི་ཨ་ཕ་དང་ལྷན་དུ་ནང་ལ་བསྡད་ཡོད་ན། ད་ལྟ་
ང་རང་ཞིང་ཁའི་དཀྱིལ་དུ་ལྷག་སྟེ་ཞིང་པ་ཞིག་གི་ཁང་སྲུང་ཁྱི་ཞིག་བྱེད་དགོས་
འཁེལ་གྱི་མ་རེད། ཀྱེ་ཧུད།གལ་སྲིད་ང་རང་ཡང་བསྐྱར་སྐྱེ་རྒྱུ་ཡོད་ན་ཅི་འདྲའི་
དགའ་བ་ལ་ཨང་།འོན་ཀྱང་ད་ནི་འཕྱི་དྲགས་པས་བཟོད་བསྲན་བྱེད་དགོས།”
ཁོས་སེམས་གཏིང་ནས་ཡོང་བའི་གློ་བུར་གྱི་སྨྲེ་སྔགས་ཉུང་ངུ་དེ་ཤོར་རྗེས།
སེམས་པ་ཡང་དུ་ཕྱིན་སྟབས།ཁྱི་ཁང་དུ་ཕྱིན་ནས་གཉིད་དུ་ཡུར་རོ།།།།

ལེའུ་ཉེར་གཉིས་པ།

ཕེ་ནོ་ཁོས་ཆོམ་རྐུན་རྣམས་འཇུས་པ།
ཁོ་ཆུ་ཚོད་གཉིས་ཙམ་ལ་གཉིད་སྟུག་པོར་ཁུག་ནས་ནམ་ཕྱེད་ལ་ཉེ་དུས། སྒོ་ར་
ནས་ཡོང་བ་ལྟ་བུའི་སྐད་ཤུབ་ཤུབ་ཁྱད་མཚར་ཞིག་གིས་གཉིད་ལས་དཀྲོགས།
ཁོས་སྣ་རྩེ་ཁྱི་ཁང་གི་ཕྱི་ལ་བཞག་སྟེ་བལྟས་པ་ན། ཞི་མི་དང་འདྲ་བའི་སྤུ་ནག་
པོ་ཅན་གྱི་སྲོག་ཆགས་ཆུང་ཆུང་བཞི་ལྷན་དུ་གྲོས་སྡུར་བྱེད་བཞིན་ལངས་ཡོད་
པ་མཐོང་། འོན་ཀྱང༌། ཁོ་ཚོ་ཞི་མི་མ་ཡིན་པར་ཤུལ་བྱི་རེད་ལ། ཤ་ཟན་སྲོག་
ཆགས་ཆུང་ཆུང་དེ་རྣམས་བྱ་ཕྲུག་དང་སྒོ་ང་ཟ་བའི་འདོད་རྔམ་ལྷག་ཏུ་ཆེ།ཤུལ་
བྱི་གཅིག་གིས་རོགས་པ་རྣམས་རྒྱབ་ཏུ་བསྐྱུར་ནས་ཁྱི་ཁང་གི་སྒོ་ཁར་ཡོང་བ་
དང་སྐད་དམའ་མོས་སྨྲས་པ།
“དགོང་མོ་བདེ་ལེགས།མཱ་ལམ་ཕོ།”
“ངའི་མིང་མཱ་ལམ་ཕོ་མིན།”ཨ་ལད་པེ་ཀོ་ཡིས་ལན་བཏབ།
“དེས་ན་ཁྱོད་སུ་ཡིན་ནམ།”
“ང་ཕེ་ནོ་ཁོ་ཡིན།”
“ཁྱོད་ཀྱིས་འདིར་ཅི་ཞིག་བྱེད་ཀྱིན་ཡོད།”
“ངས་མཚན་སྲུང་ཁྱི་ཡི་ལས་ཀ་བྱེད་ཀྱིན་ཡོད།”
“དེས་ན་མཱ་ལམ་ཕོ་གང་ན་ཡོད་དམ། ཁྱི་ཁང་འདིའི་ནང་སྡོད་མཁན་གྱི་ཁྱི་
རྒན་དེ་གང་ན་ཡོད་དམ།”
“ཁོ་ད་ནངས་ཞོགས་པར་ཤི་འདུག”
“ཁོ་ཤི་བ་རེད་དམ།ཤ་ཚ།ཁོ་ཧ་ཅང་ཡག་པོ་ཡོད།འོན་ཀྱང་།ཁྱོད་ཀྱི་གདོང་
ལ་བལྟས་ན།ཁྱོད་ཀྱང་ཁྱི་བཟང་པོ་ཞིག་ཡིན་པ་བརྗོད་ཐུབ་ཀྱི་འདུག”
“དགོངས་པ་མ་ཚོམ།ང་ཁྱི་ཞིག་མིན།”
“ཁྱི་མིན་ཟེར་རམ།འོ་ན་ཅི་ཞིག་ཡིན་ནམ།”
“ང་ཨ་ལད་པེ་ཀོ་ཞིག་ཡིན།”
“ཁྱོད་ཀྱིས་མཚན་སྲུང་ཁྱིའི་ལས་ཀ་བྱེད་ཀྱིན་ཡོད་པ་མ་རེད་དམ།”
“དེ་དངོས་བདེན་རེད།—ཉེས་ཆད་ཙམ་རེད།”
“དེ་འདྲ་ཡིན་ན། ངས་ཁྱོད་ལ་ང་ཚོས་འདས་པོ་མཱ་ལམ་ཕོ་དང་ལྷན་དུ་
བཞག་པའི་ཆ་རྐྱེན་གཅིག་མཚུངས་འདོན་གྱི་ཡིན། ཁྱོད་ཏན་ཏན་འདོད་བློ་ཚིམ་
ངེས་རེད།”
“ཆ་རྐྱེན་དེ་དག་གང་རེད་དམ།”
“ང་ཚོས་ད་བར་དུ་བྱས་པ་ལྟར། བདུན་རེའི་མཚན་མོ་གཅིག་ལ་ཁྱོད་ཀྱིས་
ང་ཚོ་བྱ་གསོ་ཁང་འདིའི་ནང་འཛུལ་ནས་བྱ་དེ་བརྒྱད་འཁྱེར་དུ་འཇུག་དགོས།
བྱ་དེ་བརྒྱད་ཀྱི་ནང་ནས་བདུན་ང་ཚོས་ཟ་རྒྱུ་དང་གཅིག་ཁྱོད་ལ་སྟེར་ཆོག འོན་
ཀྱང་། ཁྱོད་ཀྱིས་གཉིད་རྫུ་བཏབ་སྟེ་ཟུག་སྐད་རྒྱག་རྒྱུའི་བསམ་བློ་ཙམ་ཡང་མི་
གཏོང་བ་དང་། ཞིང་པ་གཉིད་ལས་མི་དཀྲོག་པའི་ཆ་རྐྱེན་དེ་བརྩི་སྲུང་བྱེད་
དགོས།”
“མཱ་ལམ་ཕོ་ཡིས་དེ་ལྟར་བྱས་སོང་ངམ།”ཕེ་ནོ་ཁོ་ཡིས་དྲིས།
“ཡིན་དང་ཡིན།ང་ཚོ་རྟག་ཏུ་ཁོ་དང་འཆམ་པོ་ཡོད།ཁྱོད་ཁུ་སིམ་མེར་ཉོལ་
དང༌། གཞན་དག་ང་ཚོས་ཏག་ཏག་བཟོ་ཆོག ང་ཚོ་ཕྱིར་མ་ལོག་སྔོན་ལ་ཁྱི་ཁང་
མདུན་དུ་བྱ་སྤུ་བཏོགས་ནས་སང་ཉིན་ཞོགས་ཟས་སུ་ཟ་ཆོག་ཆོག་བྱས་པའི་བྱ་
དེ་ཞིམ་པོ་ཞིག་བཞག་ཆོག ང་ཚོ་ཕན་ཚུན་གསལ་པོ་ཆགས་སོང་ངམ།”
“གསལ་པོ་ཆེ་དྲགས་སོང་།” ཕེ་ནོ་ཁོ་ཡིས་ལན་བྱིན་པ་དང་། འཇིགས་སྐུལ་
བའི་ངང་མགོ་བོ་གཡུགས་ནས“མགྱོགས་མྱུར་ཁྱོད་ཀྱིས་དེའི་སྐོར་ཤེས་ངེས་
རེད”ཅེས་ཟེར་འདོད་པ་ལྟར་བྱས།
ཤུལ་བྱི་བཞི་པོས་ཁོ་ཚོར་ཉེན་ཁ་མེད་བསམས་ནས་ཁྱི་ཁང་གི་ཉེ་འགྲམ་
དུ་ཡོད་པའི་བྱ་གསོ་ར་བར་ཕྱིན་པ་དང་། བྱ་གསོའི་ཤིང་སྒོ་སོ་དང་སྡེར་མོས་ཕྱེ་
ནས་རེ་རེ་བཞིན་ནང་དུ་འཛུལ། འོན་ཀྱང༌། ཁོ་ཚོ་སྒོ་ནས་ཡར་འཛུལ་ཚར་མ་
ཐགརྒྱབ་ནས་སྒོ་ཤུགས་ཆེན་པོས་བརྒྱབས་པའི་ཆག་སྒྲ་ཞིག་ཐོས།
སྒོ་རྒྱག་མཁན་དེ་ནི་ཕེ་ནོ་ཁོ་རེད་ལ།ཁོས་ཤུལ་བྱི་རྣམས་འགོག་སྲུང་ཡག་པོ་
ཞིག་བྱ་སླད་རྡོ་ཆེན་པོ་ཞིག་སྒོའི་རྒྱབ་ཏུ་བཞག་ནས་སྒོ་འབྱེད་མི་ཐུབ་པ་བཟོས།
དེ་ནས་ཁོས་ཟུག་སྐད་འདོན་འགོ་བརྩམས་པ་ན། ངོ་མ་མཚན་སྲུང་མཁན་
གྱི་ཁྱི་ཞིག་ལྟར་ཟུག
“ཝག—ཝགཝག—ཝག”
ཞིང་པས་ཁོའི་ཟུག་སྐད་གོ་བས། ཉལ་ཁྲིའི་ཐོག་ནས་མར་མཆོངས་པ་དང་།
མེ་མདའ་ཐོགས་ཏེ་སྒེའུ་ཁུང་གི་ཐད་དུ་ཡོང་ནས་དྲིས་པ།
“ཅི་ཞིག་བྱུང་སོང༌།”
“ཆོམ་རྐུན་འདུག”ཕེ་ནོ་ཁོས་ལན་སྟེར།
“གང་དུ་འདུག་གམ།”
“བྱ་གསོ་ར་བའི་ནང་།”
“ང་འཕྲལ་དུ་མར་བསླེབ་འོང་།”
ངོ་མ“ལགས་སོ”ཟེར་བའི་དུས་ཚོད་ཀྱང་མ་འགོར་གོང་དུ་ཞིང་པ་དེ་མར་
ཐོན་ཡོང་། ཁོ་བྱ་གསོ་རྭ་བའི་ནང་དུ་རྒྱུགས་ནས་ཤུལ་བྱི་རྣམས་བཟུང་ཞིང་ཁུག་
མའི་ནང་བླུགས་རྗེས།ཡིད་ཚིམ་པའི་ངག་གིས་ཁོ་ཚོར་འདི་ལྟར་སྨྲས།
“ད་གཞི་ནས་ཁྱོད་ཚོ་ངའི་ལག་ཏུ་ཐེབས་བྱུང༌། ངས་ཁྱོད་ཚོར་ཉེས་ཆད་
བཅད་ན་ཆོག འོན་ཀྱང་། ང་ནི་དེ་འདྲའི་གདུག་རྩུབ་ཅན་ཞིག་མིན། དེའི་ཚབ་
ཏུ་ངས་ཁྱོད་ཚོ་ཉེ་འགྲམ་གྱི་གྲོང་སྡེའི་འགྲུལ་ཁང་བདག་པོའི་སར་ཁྱེར་ནས་
འཐུས་པ་བྱ་རྒྱུ་ཡིན། ཁོས་ཁྱོད་ཚོ་རི་བོང་ལྟར་ལྤགས་པ་བཤུས་ནས་མངར་སྐྱུར་
གྱི་ཁུ་ཐང་ནང་འཚོད་ངེས་རེད། དེ་ནི་ཁྱོད་ཚོར་འོས་པའི་གཟི་བརྗིད་ཅིག་མིན་
ན་ཡང་། གཏོང་ཕོད་ཆེ་བའི་མི་ང་ལྟ་བུས་དེ་འདྲའི་གནད་དོན་ཆུང་ཚགས་ལ་
བསམ་བློ་གཏོང་མི་སྲིད།”
དེ་ནས་ཞིང་པ་རྒད་པོ་ཕེ་ནོ་ཁོའི་སར་བཅར་ནས་ཁོ་ལ་བྱིལ་བྱིལ་བྱེད་འགོ་
བརྩམས་པ་དང༌། དོན་དག་གཞན་མང་པོ་ཞིག་དང་ལྷན་དུ་འདི་ལྟར་དྲིས།
“ཁྱོད་ཀྱིས་ཇི་ལྟར་ཆོམ་རྐུན་བཞི་པོ་འཛིན་ཐུབ་བྱུང་ངམ། ངའི་ཕྱི་ཐག་རིང་
བའི་མཱ་ལམ་ཕོ་ཡིས་གཏན་ནས་ཚོར་མྱོང་མེད་པར་བསམ་བློ་བཏང་ན་ཧ་ལས་
པ་རེད།”
དེར་ཕེ་ནོ་ཁོ་ཡིས་བྱུང་རིམ་ཆ་ཚང་བཤད་ན་ཆོག་སྟེ། ཁོས་ཞིང་པ་རྒད་
པོར་ཁྱི་དང་ཤུལ་བྱིའི་བར་དུ་བཞག་པའི་ཁྲེལ་མེད་ཀྱི་གན་རྒྱའི་སྐོར་ལ་ལབ་ན་
ཆོག འོན་ཀྱང་། ཁོས་ཁྱི་དེ་ཤི་ཟིན་པ་དྲན་པ་དང་སེམས་སུ་བསམ་བློ་འདི་ལྟར་
འཁོར།
“གཤིན་པོ་ལ་སྐྱོན་འཛུགས་བྱས་པས་ཅི་ཞིག་ཕན་ཨང་།གཤིན་པོ་ནི་གཤིན་
པོ་རེད།ཁོ་ཚོར་སུན་པོ་མ་བཟོས་པར་སྐྱུར་རྒྱུ་དེ་ཡག་ཤོས་རེད།”
“ཆོམ་རྐུན་རྣམས་སྒོ་རའི་ནང་འཛུལ་དུས། ཁྱོད་གཉིད་ནས་ཡོད་དམ་སད་
ནས་ཡོད།”ཞིང་པ་རྒད་པོས་ཕེ་ནོ་ཁོ་ལ་མུ་མཐུད་སྐད་ཆ་དྲིས།
དེ་ལ་ཕེ་ནོ་ཁོས་ལན་བཏབ་པ།
ང་གཉིད་ནས་ཡོད། འོན་ཀྱང་།ཤུལ་བྱི་ཚོས་ལབ་གླེང་བྱས་ནས་ང་གཉིད་
ལས་དཀྲོགས་བྱུང་ལ། ཁོ་ཚོའི་ཁྲོད་ནས་གཅིག་ཁྱི་ཁང་གི་མདུན་དུ་ཡོང་ནས་
ང་ལ‘གལ་སྲིད་ཁྱོད་ཀྱིས་ཟུག་སྐད་མི་རྒྱག་པ་དང་། སྦྱིན་བདག་གཉིད་ལས་མི་
དཀྲོག་པའི་ཁས་ལེན་བྱས་ན། ངས་ཁྱོད་ལ་བྱ་སྤུ་བཏོགས་ནས་ཟ་ཆོག་ཆོག་བྱས་
པའི་བྱ་དེ་སྤུས་ལེགས་ཤིག་རྔན་པ་སྟེར་ཆོག’ཅེས་སྨྲས་བྱུང་། ཁོ་ཚོ་ངའི་སར་
ཡོང་ནས་དེ་ལྟ་བུའི་གྲོས་འཆར་འདོན་ཕོད་པ་ནི་ཧ་ལས་པ་རེད་དེ། ང་རང་
ཧ་ལམ་འཇིག་རྟེན་འདིའི་སྐྱོན་ཆ་ཡོངས་རྫོགས་ལྡན་པའི་ཨ་ལད་པེ་ཀོ་ཞིག་
ཡིན་རུང་།ངས་ནམ་ཡང་གསོག་མི་སྲིད་པའི་ཉེས་པ་གཅིག་ཡོད་པ་དང་།དེ་ནི་
གཞུང་དྲང་མེད་པའི་མི་དང་ལྷན་དུ་གན་རྒྱ་བཞག་སྟེ་འཐོབ་བྱ་བགོ་བ་དེ་རེད།”
ཞིང་པ་རྒད་པོས“དཔེ་ཡག་པོ་བཤད་སོང”ཞེས་སྐད་བརྒྱབས་པ་དང་། ཕེ་
ནོ་ཁོའི་ཕྲག་པའི་ཐོག་ཏུ་ལག་ལྕག་གཞུ་བཞིན་“བསམ་བློ་གཏོང་སྟངས་དེ་འདྲ་
བ་ཡིས་ཁྱོད་ལ་གཟི་བརྗིད་སྦྱིན་གྱི་རེད། བཀའ་དྲིན་ཚོར་བའི་དཔང་རྟགས་
སུ་ངས་འཕྲལ་མར་ཁྱོད་གློད་གྲོལ་གཏོང་གི་ཡིན་ལ། ཁྱོད་ནང་དུ་ལོག་ན་
འགྲིག”ཅེས་བརྗོད།
དེ་ནས་ཁོས་ཁྱི་ཡི་སྐེ་ཐག་དེ་མར་བླངས་སོ།།།།

ལེའུ་ཉེར་གསུམ་པ།

ཕེ་ནོ་ཁོ་མཚོ་ངོགས་སུ་འཕུར་བ།
ཕེ་ནོ་ཁོ་ལྕི་ཞིང་ངོ་ཚའི་ཁྱི་ཡི་སྐེ་ཐག་ལས་གྲོལ་མ་ཐག རྒྱུགས་ཤར་གློད་འགོ་
བརྩམས་ཏེ་ཞིང་ཁ་རྣམས་ཕྲེད་དུ་བཅད་དེ་རྒྱུགས་པ་དང༌། ལྷ་མོའི་ཁང་པའི་
ཐད་དུ་ཐེན་པའི་ལམ་ཆེན་ལ་མ་འབྱོར་བར་རྒྱུགས་མཚམས་གཏན་ནས་མ་
བཞག ཤིང་སྡོང་དག་གི་དཀྱིལ་ནས་ཁོས་སྔར་ཁོ་རང་གནམ་བཏགས་རྒྱག་སའི་
བེ་དོའི་སྡོང་རྒན་དེའི་རྩེ་མོ་མཐོང་ཐུབ། འོན་ཀྱང༌། ཁོས་ཕྱོགས་བཞི་མཚམས་
བརྒྱད་ལ་བལྟས་རུང༌། སྐྲ་ལོ་སྔོན་པོ་ཅན་གྱི་བྱིས་པ་སྙིང་རྗེ་བོ་དེ་ལ་དབང་བའི་
ཁང་ཆུང་དེ་མཐོང་སར་བསྡད་མེད།
ཁོ་མི་ལེགས་པ་ཅི་ཞིག་བྱུང་བའི་ཚོར་ཤེས་ཀྱི་སྐྱོ་བས་ཟིན་པས། ནུས་ཤུགས་
ལྷག་མ་ཡོད་རྒུ་བཏོན་ནས་རྒྱུགས་འགོ་བརྩམས་པ་དང༌། སྐར་མ་འགའ་ཤས་
ནང་སྔོན་ཆད་ཁང་ཆུང་དཀར་པོ་ཡོད་སའི་ཞིང་ཁར་འབྱོར། ཡིན་ན་ཡང་།
ཁང་ཆུང་དེ་དེར་གནས་མེད་པ་དང་།ཁང་པའི་ཚབ་ཏུ་རྡོ་ཀ་མ་རུ་ལེབ་མོ་ཞིག་
མཐོང་བ་དང་།དེའི་ངོས་སུ་སྐྱོ་བའི་ཚིག་འདི་དག་བརྐོས་ཡོད་དེ།
“འདི་ན་གཅེན་པོ་ཆུང་ཆུང་ཕེ་ནོ་ཁོ་ཡིས་བསྐྱུར་བའི་སྐྱོ་གདུང་ལ་
བརྟེན་ནས་གྲོངས་པའི་བྱིས་པ་སྐྲ་ལོ་སྔོན་པོ་ཅན་དེ་གཟིམ་ཡོད།”
ཨ་ལད་པད་ཀོ་ཡིས་དུར་བྱང་ངོས་ཀྱི་ཡི་གེ་འདི་དཀའ་ལས་ཁག་པོའི་ངང་
ཀློག་དུས། ཁོ་ལ་སྐྱོ་སྡུག་གི་ཚོར་སྣང་ཅི་འདྲ་སྐྱེས་ཡོད་པ་དེ་ངས་ཁྱོད་ལ་བསམ་
གཞིགས་ཀྱི་ཡུལ་དུ་སྐྱུར་རྒྱུ་ཡིན། ཁོ་ཁ་སྦུབ་ཏུ་ལོག་པ་དང་། དུར་བྱང་ལ་འོ་
སྟོང་ཕྲག་བསྐྱལ་ནས་སྐྱོ་གདུང་གི་མཆི་མ་དྲག་པོ་ཤོར། ཁོ་མཚན་ཧྲིལ་པོར་ངུས་
པ་དང་། ཞོགས་པ་ཤར་དུས་ཀྱང་ད་རུང་ངུ་བཞིན་ཡོད། ཁོའི་མིག་ལ་མཆི་མ་
ལྷག་མེད་ཀྱང་ཁོའི་སྐྱོ་གདུང་གི་ངུ་སྒྲ་དང་ཆོ་ངེ་དྲག་པོས་ཉེ་འཁོར་གྱི་རི་ཕྲན་
དག་ལས་ཀྱང་བྲག་ཅ་འཁོར།
ཁོས་ངུ་བཞིན་ངུ་བཞིན་སྨྲས་པ།
“ཨ་ཙི།ལྷ་མོ་ཆུང་ཆུང་།ཁྱེད་ཅིའི་ཕྱིར་གྲོངས་པ་ཡིན།ཅིའི་ཕྱིར་ཁྱེད་ཀྱི་ཚབ་
ཏུ་ང་མ་ཤི་བ་རེད། ཁྱེད་ཤིན་ཏུ་བཟང་ཡང་ང་མ་རབས་ཐ་ཤལ་ཞིག་ཡིན། ངའི་
ཨ་ཕ་ལགས། ཁོང་གང་དུ་ཡོད་སྲིད་དམ། ཨ་ཙི། ལྷ་མོ་ཆུང་ཆུང་། ཁྱེད་ཀྱིས་
ངས་ཨ་ཕ་གང་ནས་རྙེད་ཐུབ་པ་གསུང་རོགས། རྒྱུ་མཚན་ནི་ང་རྟག་ཏུ་ཁོང་
དང་ལྷན་དུ་བསྡད་དེ་ནམ་ཡང་ཁོང་བསྐྱུར་ན་མི་འདོད། ནམ་ཡང་། ཨ་ཙི། ལྷ་
མོ་ཆུང་ཆུང་། ཁྱེད་གྲོངས་པ་དེ་བདེན་པ་མ་རེད་གསུང་རོགས། གལ་སྲིད་ཁྱེད་
གཅེན་པོ་ཆུང་ཆུང་ལ་དངོས་གནས་དགའ་ན།ཕྱིར་གསོན་རོགས། མི་ཚང་མས་
ང་རང་བསྐྱུར་ནས་གཅིག་པུར་ལུས་པ་མཐོང་བ་དེས་ཁྱེད་སྐྱོ་རུ་འཇུག་གི་མི་
འདུག་གམ། གལ་སྲིད་མི་གསོད་ལག་དམར་དེ་དག་སླར་ཡང་ཡོང་ནས་ང་རང་
གནམ་བཏགས་བརྒྱབས་པ་ཡིན་ན། ང་དངོས་སུ་འཆི་རྒྱུ་རེད། ཁྱེད་ཀྱིས་འཇིག་
རྟེན་འདིར་ང་གཅིག་པུས་ཅི་ཞིག་བྱེད་ཀྱི་རེད་བསམས་བྱུང་ངམ། ད་ནི་ཨ་ཕ་
དང་ཁྱེད་གཉིས་བོར་བས། སུ་ཞིག་གིས་ང་ལ་ཟས་སྟེར་ངེས་རེད། མཚན་མོ་ང་
གང་དུ་ཉལ་བར་འགྲོ་དགོས། སུ་ཞིག་གིས་ང་ལ་སྟོད་ཐུང་གསར་པ་བཟོ་ངེས་
རེད། ཨ་ཙི། ང་ཡང་ཤི་ན་ལེགས།ལྡབ་སྟོང་གིས་ལེགས། རེད། ང་འཆི་འདོད།ཀྱེ་
མ་ཀྱི་ཧུད།ཀྱེ་མ་ཀྱི་ཧུད།”
འ་ཆད་འུ་ཐུག་གི་གནས་སྐབས་དེར་ཁོས་སོ་སོའི་སྐྲ་ཐེན་ཏེ་འཐོག་ཐབས་
བྱས། འོན་ཀྱང༌། ཁོའི་སྐྲ་ལོ་ཤིང་ལས་བཟོས་པ་ཡིན་པས་མཛུབ་མོ་སྐྲ་གསེང་དུ་
འཛུགས་པའི་བདེ་སྣང་ཙམ་ཡང་མྱོང་ཐབས་བྲལ།
ཏག་ཏག་སྐབས་དེར་ཕུག་རོན་ཆེན་པོ་ཞིག་ཁོའི་མགོ་ཐོག་ནས་འཕུར་བ་
དང་། བར་སྣང་མཐོན་པོར་གཤོག་པ་བརྐྱངས་ནས་བསྡད་དེ་མར་ཁོ་ལ་འདི་
ལྟར་སྨྲས།
“བྱིས་པ།ཁྱོད་ཀྱིས་དེར་ཅི་ཞིག་བྱེད་ཀྱིན་ཡོད་པ་ང་ལ་ཤོད་དང་།”
“ཁྱོད་ཀྱིས་མཐོང་གི་མི་འདུག་གམ། ང་ངུ་བཞིན་ཡོད།” ཕེ་ནོ་ཁོས་མགོ་བོ་
ཡར་སྐད་གྲག་སའི་ཐད་དུ་དགྱེ་ནས་སྟོད་ཐུང་གིས་མིག་ཕྱིས་ཏེ་བཤད།
དེ་ལ་ཕུག་རོན་གྱིས་མུ་མཐུད་བརྗོད་པ།
“ཁྱོད་ཀྱིས་སོ་སོའི་རོགས་པ་ཚོའི་ཁྲོད་ན་ཕེ་ནོ་ཁོ་ཟེར་བའི་ཨ་ལད་པད་ཀོ་
འདྲ་ངོ་ཤེས་ཀྱི་མེད་དམ།”
“ཕེ་ནོ་ཁོ? ཁྱོད་ཀྱིས་ཕེ་ནོ་ཁོ་ཟེར་རམ།” ཨ་ལད་པད་ཀོ་ཡིས་ཐེངས་གཉིས་
བཟླས་པ་དང༌། ལམ་སེང་ཡར་མཆོངས་ནས་རྐང་པའི་ཐོག་ལངས་ཏེ“ང་ཕེ་ནོ་
ཁོ་ཡིན”ཞེས་བཤད།
ལན་དེ་ཐོས་རྗེས་ཕུག་རོན་དེ་མགྱོགས་མྱུར་མར་ཐང་དུ་བབ། ཕུག་རོན་དེ་
ནི་ཏུར་ཀིའི་དེ་ཕོ་ལས་ཀྱང་ཆེ་བ་ཞིག་ཡོད།
“ཁྱོད་ཀྱིས་ཇི་ཕེ་ཐོ་ངོ་ཤེས་ཀྱི་ཡོད་དམ།”ཕུག་རོན་གྱིས་དྲིས།
“ངས་ཁོང་ངོ་ཤེས་ཀྱི་ཡོད་དམ་ཟེར་རམ། ཁོང་ངའི་ཡ་ང་བའི་ཨ་ཕ་རེད།
ཁོང་གིས་ཁྱོད་ལ་ངའི་སྐོར་བཤད་བྱུང་ངམ། ཁྱོད་ཀྱིས་ང་ཁོང་གི་སར་འཁྲིད་
རྒྱུ་ཡིན་ནམ། ཁོང་ད་རུང་གསོན་པོ་རེད་དམ། སྙིང་རྗེ་དགོངས་ནས་ང་ལ་ལན་
གནང་རོགས།ཁོང་ད་རུང་གསོན་པོ་རེད་དམ།”
“ངས་ཉིན་གསུམ་གྱི་གོང་དུ་ཁོང་རྒྱ་མཚོའི་ངོགས་སུ་བསྐྱུར་ནས་ཡོང་བ་
ཡིན།”
“ཁོང་དེར་ཅི་བྱེད་ཀྱིན་འདུག་གམ།”
“ཁོང་གིས་རྒྱ་མཚོ་རྒལ་བྱེད་ཀྱི་གྲུ་ཆུང་ཞིག་བཟོ་བཞིན་བསྡད་འདུག ཡ་ང་
བའི་མི་དེས་ཟླ་བ་གསུམ་ལྷག་རིང་ཁྱོད་འཚོལ་བཞིན་འཛམ་གླིང་བསྐོར་འདུག
ཁྱོད་མ་རྙེད་པས་ད་ནི་ཁོང་གིས་ཐག་རིང་གི་“འཛམ་གླིང་གསར་པ་ཡི་རྒྱལ་
ཁམས་སུ་སོང་ནས་ཁྱོད་འཚོལ་འཆར་འདུག”
“འདི་ནས་རྒྱ་མཚོའི་ངོགས་བར་དུ་ཐག་ཅི་ཙམ་ཡོད་དམ།” ཕེ་ནོ་ཁོས་
དབུགས་ཀྱང་གཏོང་མི་ཐུབ་པའི་ངང་དྲིས།
“ལེ་བར་དྲུག་བརྒྱ་ལྷག་ཡོད།”
“ལེ་བར་དྲུག་བརྒྱ་ཟེར་རམ། ཨ་ཙི། མཛེས་སྡུག་ལྡན་པའི་ཕུག་རོན་ལགས།
ང་ལ་ཁྱོད་ཀྱི་གཤོག་ཟུང་ལྡན་ན་ཅི་འདྲའི་ཡག་པ་ལ་ཨང་།”
“གལ་སྲིད་ཁྱོད་འགྲོ་འདོད་ན།ངས་ཁྱོད་དེར་ཁུར་ཆོག”
“ཇི་ལྟར་ཁུར་རམ།”
“ངའི་རྒྱབ་ཏུ།ཁྱོད་ལ་ལྗིད་ཚད་ཇི་ཙམ་ཡོད་དམ།”
“ང་ལ་ལྗིད་ཚད་ཅི་ཡང་མེད།བྱ་སྤུ་ལྟར་ཡང་།”
དེ་ནས་ཕེ་ནོ་ཁོས་སྒུག་མ་བཟོད་པར་ལམ་སེང་ཕུག་རོན་གྱི་རྒྱབ་ཏུ་ལྡིང་
བ་དང༌། མི་རྣམས་ཀྱིས་རྟ་བཞོན་པ་ལྟར་རྐང་པ་གཞོགས་གཡས་གཡོན་གཉིས་
ནས་མར་བསྣར་ཏེ་དགའ་སྤྲོའི་ངང་འདི་ལྟར་སྐད་བརྒྱབས།
“རྒྱུགས་ཤིག རྒྱུགས་ཤིག ངའི་རྟ་ཕོ་ཆུང་ཆུང་། ང་ནི་མགྱོགས་པོ་སླེབ་རྒྱུར་
བརྔམས་ནས་ཡོད།”
ཕུག་རོན་དེ་བར་སྣང་དུ་འཕུར་བ་དང་སྐར་མ་འགའ་ཤས་ནང་ཤིན་ཏུ་
མཐོན་པོར་ལྡིང་བས།ཁོ་གཉིས་སྤྲིན་པ་ལ་ཐུག་གྲབས་བྱས།ཨ་ལད་པད་ཀོ་ཡིས་
རང་ཉིད་དེ་འདྲའི་མཐོན་པོ་ཞིག་ན་ཡོད་པ་མཐོང་སྟབས། ཁ་མར་འཁོར་ནས་
ལྟ་འདོད་ལངས། ཡིན་ན་ཡང་། ཁོ་མགོ་ཡོམ་འཁོར་བ་དང་ཞེད་ཐག་ཆོད་པས།
རང་ཉིད་མར་མི་ལྷུང་བའི་ཆེད་ལག་ཟུང་གཤོག་སྒྲོ་ཅན་གྱི་འདོ་བའི་སྐེ་ལ་དམ་
པོར་འཇུས་ནས་བསྡད།
ཁོ་གཉིས་ཉིན་ཧྲིལ་པོར་འཕུར་བ་དང། དགོང་ཁར་ཉེ་དུས་ཕུག་རོན་ན་རེ།
“ང་ཁ་ཤིན་ཏུ་སྐོམ་གྱི་འདུག”
“ང་ཡང་གྲོད་པ་ཤིན་ཏུ་ལྟོགས་ཀྱི་འདུག”ཕེ་ནོ་ཁོ་ཡིས་ལན་བཏབ།
“མ་གིའི་ཕུག་རོན་གྱི་སྤྱིལ་བུ་དེར་ངལ་གསོ་སྐར་མ་འགའ་ཤས་བྱས་ཏེ། དེ་
ནས་འགྲུལ་བཞུད་ཀྱི་མུ་མཐུད་ན། སང་ཉིན་སྐྱ་རེངས་མ་ཤར་གོང་རྒྱ་མཚོའི་
ངོགས་སུ་བསླེབ་སྲིད།”
ཁོ་གཉིས་བདག་མེད་དུ་བསྐྱུར་བའི་ཕུག་རོན་གྱི་སྤྱིལ་བུ་དེའི་ནང་འཛུལ།
དེར་ཁོ་གཉིས་ཀྱིས་ཆུ་དུང་བན་གང་དང་རྒྱ་སྲན་གཟེད་བུ་གང་ལས་ཅི་ཡང་མ་
རྙེད།
ཨ་ལད་པད་ཀོ་ཡིས་ཚེ་གང་བོར་རྒྱ་སྲན་གཏན་ནས་ཟ་མྱོང་མེད། ཁོས་
བཤད་ན།རྒྱ་སྲན་གྱིས་ཁོ་ན་རུ་འཇུག་གི་འདུག་ཟེར།ཡིན་ན་ཡང་དགོང་མོ་དེར་
ཁོས་རྒྱགས་ཚད་ཅིག་ཟོས་པ་དང་། གཟེད་བུ་སྟོང་པར་འབུད་ལ་ཉེ་དུས་ཕུག་
རོན་ལ་ཁ་འཁོར་ནས་འདི་ལྟར་བརྗོད།
“རྒྱ་སྲན་འདི་འདྲའི་ཞིམ་པོ་ཡོད་པ་ངས་གཏན་ནས་ཡིད་ཆེས་ཐུབ་ཀྱི་མི་
འདུག”
དེར་ཕུག་རོན་གྱིས་ལན་བཏབ་པ།
“བུ། དངོས་གནས་གྲོད་པ་ལྟོགས་ནས་ཟ་རྒྱུ་གཞན་གང་ཡང་མེད་པའི་ཚེ།
རྒྱ་སྲན་ཡང་ཞིམ་པོ་ཆགས་པ་ཤེས་དགོས། བཀྲེས་ལྟོགས་ཀྱིས་བཙོག་ལྟ་དང་
འདོད་རྔམ་གཉིས་ཀ་མི་ཤེས།”
ཁོ་གཉིས་ཀྱིས་མགྱོགས་མྱུར་ཟས་ཉུང་ངུ་དེ་ཟོས་རྗེས། སླར་ཡང་འགྲུལ་
བཞུད་ཀྱི་འཕྲོ་བསྟུད་དེ་རྒྱང་དུ་འཕུར་བ་དང༌། ཕྱི་ཉིན་ཁོ་གཉིས་རྒྱ་མཚོའི་
ངོགས་སུ་འབྱོར།
ཕུག་རོན་གྱིས་ཕེ་ནོ་ཁོ་ཐང་དུ་ཕབ་པ་དང་། ལས་བཟང་པོ་ཞིག་བྱས་པར་
བཀའ་དྲིན་ཆེ་ཟེར་བའི་རྙོག་དྲ་ཡོང་ན་མི་འདོད་པས། ལམ་སེང་རྒྱང་དུ་འཕུར་
ནས་མི་སྣང་བར་གྱུར།
མཚོ་ངོགས་དེར་རྒྱ་མཚོར་ཁ་གཏད་དེ་སྐད་རྒྱག་པ་དང༌། ལག་པ་འཕྱར་
གཡུག་བྱེད་བཞིན་པའི་མི་ཚོགས་ཀྱིས་ཁེངས་ནས་ཡོད།
“ཅི་ཞིག་བྱུང་སོང་ངམ།”ཕེ་ནོ་ཁོས་རྒན་མོ་ཞིག་ལ་དྲིས།
“བུ་ཆུང་བོར་བའི་ཕ་རྒན་ཉམ་ཐག་ཅིག་གྲུ་ལ་བསྡད་དེ་རྒྱ་མཚོའི་ཕ་རོལ་
དུ་བུ་འཚོལ་བར་ཕྱིན་པ་དང་། དེ་རིང་མཚོ་དྲག་ཏུ་འཕྱུར་ནས་གྲུ་ཆུང་ཆུ་ལ་
འབྱིང་བའི་ཉེན་ཁར་འཕྲད་འདུག”
“གྲུ་ཆུང་དེ་གང་ན་འདུག་གམ།”
“ངས་མཛུབ་མོ་འཛུགས་སའི་ཐད་དུ་འདུག” རྒན་མོ་དེས་གྲུའི་ཐད་དུ་
མཛུབ་མོ་བཙུགས་ཏེ་བཤད་པ་དང༌། རྒྱང་རིང་ནས་བལྟས་ན། གྲུ་ཆུང་དེ་ནི་
སྟར་ཀའི་ཕྱི་སྐོགས་ནང་མི་ཤིན་ཏུ་ཆུང་ཆུང་ཞིག་འཛུལ་བ་དང་གཉིས་སུ་
མེད།
ཕེ་ནོ་ཁོས་མིག་ཟུང་དེ་ལ་གཏད་དེ་གཟབ་ནན་གྱིས་བལྟས་རྗེས།སྐད་ཆེན་
པོས་ངུ་བཞིན་སྨྲས་པ།
“དེ་ངའི་ཨ་ཕ་རེད།དེ་ངའི་ཨ་ཕ་རེད།”
སྐབས་དེར་མཚོ་རླབས་དྲག་པོས་དེད་པའི་གྲུ་དེ་སྐད་ཅིག་ཙམ་ལ་རྦ་
རླབས་ཀྱི་ཤུར་ཁའི་ནང་མི་སྣང་བར་འགྱུར་རྗེས། སླར་ཡང་མཚོའི་ཁ་རུ་མངོན་
ཡོང་། ཕེ་ནོ་ཁོ་བྲག་མཐོན་པོ་ཞིག་གི་ཐོག་ཏུ་ལངས་ནས་ཨ་ཕའི་མིང་ནས་ཡང་
ཡང་བོས་པ་མ་ཟད། ལག་པ་དང་སྣབས་ཕྱིས། ཞྭ་མོ་བཅས་གཡུགས་ནས་ལག་
བརྡ་ཅི་རིགས་བསྟན།
ཇི་ཕེ་ཐོ་ཧ་ཅང་ཐག་རིང་དུ་ཡོད་མོད། ཁོས་རང་ཉིད་ཀྱི་བུ་ངོས་ཟིན་པ་
འདྲ་སྟེ། ཁོས་ཀྱང་ཞྭ་མོ་ཕུད་དེ་གཡུགས་པ་དང་། བུ་ལ་མཚོ་མོ་ཤིན་ཏུ་དྲག་
པའི་དབང་གིས་རྐྱ་བ་བཀོལ་ཐབས་བྲལ་ནས་ཁོ་མཚོ་ངོགས་སུ་ལོག་མི་ཐུབ་པ་
མ་གཏོགས།ལོག་འདོད་པའི་ལག་བརྡ་སྟོན་ཐབས་བྱས།
གློ་བུར་དུ་མཚོ་རླབས་རབ་ཏུ་ཆེན་པོ་ཞིག་ལངས་ནས་གྲུ་ཆུང་མི་སྣང་བར་
གྱུར། མི་རྣམས་ཀྱིས་དེ་སླར་ཡང་མཚོ་ཁར་དོན་པའི་རེ་བ་བརྒྱབས་ཏེ་བསྒུགས་
ཀྱང་ཡང་བསྐྱར་གཏན་ནས་མ་མངོན།
མཚོ་ངོགས་སུ་རུབ་པའི་ཉ་པ་རྣམས་ཀྱིས“མི་དེ་ཤ་ཚ”ཞེས་བརྗོད་པ་དང་།
ཁ་བསྐོར་ནས་ཞལ་འདོན་སྐྱོར་བཞིན་ནང་དུ་ལོག
ཏག་ཏག་མཚམས་དེར་ཁོ་ཚོས་ཉམ་ཐག་པའི་ངུ་འབོད་ཅིག་ཐོས་པ་
དང༌། ཁ་ཕྱིར་བསྐོར་ནས་བལྟས་པ་ན། བུ་ཆུང་ཞིག་གིས“ངས་ཨ་ཕ་
ཡིན”ཞེས་བསྒྲགས་པ་དང་ལྷན་དུ་བྲག་ཅིག་གི་ཐོག་ནས་མཚོ་ནང་དུ་མཆོངས་
པ་མཐོང༌།
ཕེ་ནོ་ཁོ་ཤིང་ལས་གྲུབ་པ་ཡིན་པས། དཀའ་ཚེགས་མེད་པར་མཚོ་ཐོག་ཏུ་
གཡེངས་པ་དང༌། ཉ་ལྟར་རྐྱལ་ནས་ཕྱིན། སྐར་ཆ་རེ་ཙམ་ལ་ཁོ་རྦ་རླབས་དྲག་
པོས་ཁུར་ནས་ཆུ་འོག་ཏུ་མི་སྣང་བར་འགྱུར་བ་དང་། ཡང་དེའི་རྗེས་རྐང་
ལག་གཉིས་དྲག་ཏུ་གཡུག་བཞིན་ཆུ་ངོས་སུ་མངོན་ཡོང་།མཇུག་མཐར་ཁོ་ཉ་པ་
རྣམས་ཀྱི་མཐོང་ཡུལ་ལས་ཡལ་ཞིང་ཡང་བསྐྱར་མ་མངོན་ནོ།།།།

ལེའུ་ཉེར་བཞི་པ།

ཕེ་ནོ་ཁོས་སླར་ཡང་ལྷ་མོ་རྙེད་པ།
ཕེ་ནོ་ཁོས་ཨ་ཕ་སྐྱོབ་ཐུབ་པའི་རེ་བ་བཅངས་ནས་མཚན་ཧྲིལ་པོར་ཆུ་ནང་དུ་
རྐྱལ། དེ་ནི་ཅི་འདྲའི་མཚན་མོ་ངན་པ་ཞིག་རེད་ཨང་། ཆར་པ་ཤག་ཤག་ཏུ་བྱོ་
བ་མ་ཟད་སེར་བའང་བབ་པ་དང༌། འབྲུག་སྒྲ་འཇིགས་སུ་རུང་ཞིང་གློག་འོད་
ཀྱིས་ཉིན་མོ་ལྟར་གསལ་ལྷང་ལྷང་བྱས།
ནམ་ལངས་ཁར་ཁོས་ཐག་མི་རིང་བའི་མཚམས་ན་ས་སྟོང་ནར་མོ་ཞིག་
ཡོད་པ་མཐོང་།དེ་ནི་མཚོ་དཀྱིལ་ན་ཡོད་པའི་གླིང་ཕྲན་ཞིག་རེད།
ཁོས་ནུས་ཤུགས་ཡོད་རྒུ་བཏོན་ནས་མཚོ་ངོགས་སུ་འགྲོ་བའི་ཐབས་བྱས་
རུང་ཡོངས་རྫོགས་འབྲས་མེད་དུ་གྱུར། དྲག་ཏུ་རྒྱུ་ཞིང་ཕན་ཚུན་རྡེབ་རེས་བྱེད་
བཞིན་པའི་རྦ་རླབས་ཀྱིས་ཁོ་ནི་ཤིང་ཐུར་ཞིག་གམ་རྩྭ་ཆག་ཅིག་ལྟར་ཡར་འཕྱོ་
མར་རྡེབ་བྱས། སྟབས་ལེགས་པ་ཞིག་ལ།མཇུག་མཐར་རྦ་རླབས་ཤིན་ཏུ་དྲག་པོ་
ཞིག་ལངས་པས།ཁོ་བར་སྣང་དུ་བཏེགས་ནས་བྱེ་མའི་སྟེང་དུ་འཕངས།
ཁོ་ཧ་ཅང་ཤུགས་ཆེན་པོས་ཟག་སྟེ་ཐང་དུ་བརྡབས་པས། རྩིབས་མ་དང་
ལུས་ཀྱི་ཚིགས་ཐམས་ཅད་ལ་ཐྲོག་སྒྲ་གྲགས།འོན་ཀྱང༌།ཁོས“ད་ཐེངས་ཀྱང་དཔེ་
ཡག་པོ་ཐར་ཐུབ་སོང”ཞེས་སོ་སོས་སོ་སོར་སེམས་གསོ་བྱས།
གནམ་ངོ་རིམ་གྱིས་དྭངས་ཤིང་ཉི་འོད་གསལ་གྱི་ལེར་ཤར་བ་དང། མཚོ་ནི་
སྣུམ་ལྟར་འཇམ་ཞིང་ཁུ་སིམ་མེར་ཆགས།
ཨ་ལད་པད་ཀོ་ཡིས་གྱོན་ཆས་རྣམས་ཉི་མར་བསྐམས་པ་དང༌། རེ་བ་ཆེན་
པོས་མཐའ་ཡས་པའི་མཚོ་ཡི་ཕྱོགས་བཞི་མཚམས་བརྒྱད་ལ་མི་ཆུང་ཁུར་བའི་
གྲུ་ཆུང་ཞིག་ཨེ་རིག་ལྟ་བའི་འགོ་བརྩམས། འོན་ཀྱང༌། ཁོས་ཡང་ནས་བསྐྱར་དུ་
བལྟས་རུང་ནམ་མཁའ་དང་། མཚོ་མོ། གྲུ་ཞིག་གི་རླུང་གཡོར་ལས་ཅི་ཡང་མ་
མཐོང་། ཡིན་ན་ཡང་གྲུ་དེ་ཤིན་ཏུ་ཐག་རིང་དྲགས་པས་སྦྲང་མ་ཞིག་གི་ཆེ་
ཆུང་ལས་མེད་པར་སྣང་།
ཁོས་རང་ཉིད་ལ་སྨྲས་དོན།
“ངས་གླིང་ཕྲན་འདི་ཡི་མིང་ལ་ཅི་ཟེར་ཤེས་ན་ཅི་འདྲའི་དགའ་བ་ལ་
ཨང༌། གླིང་ཕྲན་འདི་ལ་ཤེས་རིག་ལྡན་པའི་མི་འཚོ་སྡོད་བྱེད་ཀྱི་ཡོད་པ་ཤེས་ན་
ཅི་འདྲའི་དགའ་བ་ལ་ཨང༌། ངས་ཤེས་རིག་ལྡན་པའི་མི་ཟེར་ན། བུ་ཆུང་རྣམས་
ཤིང་སྡོང་གི་ཡལ་གར་གནམ་བཏག་རྒྱག་པའི་གོམས་གཤིས་ངན་པ་མེད་པའི་མི་
ལ་ཟེར་གྱི་ཡོད། འོན་ཀྱང་། ངས་སུ་ལ་སྐད་ཆ་འདྲི་དགོས་སམ། མི་གཅིག་ཀྱང་
མེད་ན་སུ་ལ་འདྲི་དགོས་སམ།”
མི་མེད་ལུང་སྟོང་ཆེན་པོ་དེའི་ནང་རང་ཉིད་གཅིག་པུ་དང་ཁེར་རྐྱང་ཡིན་
ངེས་རེད་སྙམ་པའི་བློ་དེས་ཁོ་ལ་ཡི་མུག་ཚད་མེད་སྟེར་བས་ཁོ་ངུ་འགོ་བརྩམས།
ཡིན་ན་ཡང་། སྐབས་དེར་ཁོས་མཚོ་ངོགས་ནས་ཐག་མི་རིང་བའི་ས་ན་ཉ་ཆེན་
པོ་ཞིག་རྒྱུ་བཞིན་པ་རིག ཉ་ཆེན་པོ་དེ་མགོ་བོ་ཆུ་ཐོག་ཏུ་བཏོན་ནས་ཁ་རོག་སོ་
སོའི་འགྲོ་ལམ་དུ་རྒྱུ་བཞིན་ཡོད།
དེའི་མིང་མ་ཤེས་པས་ཨ་ལད་པད་ཀོ་ཡིས་སྐད་ཆེན་པོས་འདི་ལྟར་བོས།
“ཝ་ཡེ། སྐུ་ཞབས་ཉ་ལགས། ཁྱེད་ཀྱིས་ང་ལ་ཚིག་གཅིག་ཤོད་དུ་བཅུག་ན་
ཆོག་གམ།”
“གཉིས་བཤད་ནའང་ཆོག” ཉ་དེས་ལན་སྟེར། དེ་ནི་ཉ་ཆེན་ཌོར་ཧྥན་རེད་
ལ། ·ཤིན་ཏུ་གུས་ཞབས་ཆེ་བས་འཛམ་གླིང་གི་མཚོ་ཆེན་ཐམས་ཅད་ནས་འདྲ་
མཚུངས་རེ་ཟུང་རེ་རྙེད་རྒྱུ་ཡོད།
“ཁྱེད་ཀྱིས་བརྩེ་བ་ཆེན་པོས་གླིང་ཕྲན་འདི་ན་ཚུར་སྲོག་ལ་ཉེན་ཁ་མེད་
པར་ཟས་འཚོལ་སའི་གྲོང་ཚོ་འདྲ་ཡོད་མེད་བརྗོད་ན་ཆོག་གམ།”
“ཡོད་དང་ཡོད། ཁྱོད་ཀྱིས་འདི་ནས་ཐག་མི་རིང་བའི་ས་ནས་དེ་འདྲ་ཞིག་
རྙེད་ངེས་རེད།”ཉ་ཆེན་ཌོར་ཧྥན་གྱིས་ལན་བཏབ།
“དེར་འགྲོ་བར་ངས་ལམ་གང་བརྒྱུད་དགོས་སམ།”
“ཁྱོད་ཀྱིས་གཡས་ཕྱོགས་ཀྱི་ལམ་དེ་བརྒྱུད་དེ་སོ་སོའི་སྣ་ཡི་རྗེས་སུ་འབྲོངས་
དང་།ལམ་ནོར་ཐེབས་མི་སྲིད།”
“ངས་ཁྱེད་ལ་གཞན་ཞིག་དྲིས་ན་ཆོག་གམ། ཉིན་མཚན་མེད་པར་མཚོ་རུ་
རྐྱལ་མཁན་ཁྱོད་ཀྱིས་གྲུ་ཆུང་ཞིག་གི་ནང་བསྡད་པའི་ངའི་ཨ་ཕ་མཐོང་བྱུང་ངམ།”
“ཁྱོད་ཀྱི་ཨ་ཕ་སུ་རེད་དམ།”
“ཁོང་འཛམ་གླིང་སྟེང་གི་ཨ་ཕ་ཡག་ཤོས་དེ་རེད། འོན་ཀྱང་ང་ལས་སྡུག་
པའི་བུ་ཞིག་རྙེད་པ་དཀའ།”
དེར་ཉ་ཆེན་ཌོར་ཧྥན་གྱིས་ལན་བཏབ་དོན།
“མདང་དགོང་མཚན་མོའི་དྲག་ཆར་རླུང་འཚུབ་ཁྲོད། གྲུ་ཆུང་དེ་ཏན་ཏན་
མཚོ་ཡི་གཏིང་དུ་བྱིངས་ཡོད་ངེས་རེད།”
“དེས་ན་ངའི་ཨ་ཕ?”
“ཁོ་ཏན་ཏན་གདུག་རྩུབ་ཆེ་བའི་ཁྱི་ཉ་ཡིས་ཁྱུར་མིད་བཏང་ཡོད་ངེས་རེད།
འདས་པའི་ཉིན་འགའ་ཤས་རིང་ཁྱི་ཉ་ཡིས་ང་ཚོའི་མཚོ་ནང་དུ་ཆག་འཇིག་
བསླངས་དང་སློང་བཞིན་འདུག”
“ཁྱི་ཉ་དེ་ཧ་ཅང་ཆེན་པོ་ཡོད་དམ།”ཕེ་ནོ་ཁོ་ཡིས་དྲིས།ཁོ་སྐྲག་ནས་འདར་
འགོ་བརྩམས་ཟིན།
“ཆེན་པོ་ཡོད།ཁྱོད་ཀྱི་སེམས་སུ་ཁོའི་ཆེ་ཆུང་རགས་ཙམ་འཆར་བའི་ཆེད་དུ་
ལབ་ན། ཁོ་ནི་ཐོག་བརྩེགས་ལྔ་ཅན་གྱི་ཁང་པ་ལས་ཆེ་བ་དང་། ཁོའི་ཁ་ནི་ཤིན་
ཏུ་ཆེ་ཞིང་གཏིང་རིང་བས། དུ་བ་སྔོ་ལྷོག་ལྷོག་འཕྱུར་བཞིན་པའི་མེ་འཁོར་
ཞིག་ཀྱང་མིད་པ་ནས་མར་རྒྱུ་ཐུབ།”ཉ་ཆེན་ཌོར་ཧྥན་གྱིས་ལན་བཏབ།
“ང་ཚོ་ལ་སྙིང་རྗེས་གཟིགས་རོགས།”འཇིགས་སྐྲག་ལངས་པའི་ཨ་ལད་པད་
ཀོ་སྐད་ངན་ཤོར་བ་དང༌།མགྱོགས་མྱུར་གོས་ལྷམ་གྱོན་ནས་ཉ་ཆེན་ཌོར་ཧྥན་ལ་
སྨྲས་པ།
“སྐུ་ཞབས་ཉ་ལགས། ག་ལེར་བཞུགས་ཤིག ངས་ཁྱེད་ལ་དཀའ་རྙོག་བཟོས་
པར་དགོངས་པ་མ་ཚོམ།ཁྱོད་ཀྱི་གུས་ཞབས་ལ་བཀའ་དྲིན་ཆེ་ཞུ་རྒྱུ་ཡིན།”
དེ་ནས་ཁོ་ཉ་ཆེན་གྱིས་བསྟན་པའི་ལམ་དུ་ཞུགས་ཤིང་གོམ་པ་མགྱོགས་
པོར་སྤོ་འགོ་བརྩམས། ཁོས་གོམ་པ་ཤིན་ཏུ་མགྱོགས་པོ་སྤོས་ཏེ་ཧ་ལམ་རྒྱུགས་
བཞིན་ཡོད་ལ།སེམས་སུ་ཁ་ནང་དུ་མེ་འཁོར་ཡོད་པའི་ཁྱི་ཉ་གདུག་རྩུབ་ཅན་དེ་
ཁོའི་རྗེས་སུ་འབྲང་བཞིན་མེད་དམ་སྙམ་ནས་འཇིགས་སྐྲག་སྐྱེས་པས། སྒྲ་ཤིན་ཏུ་
ཕྲ་མོ་རེ་གྲགས་ཀྱང་ཁ་བསྐོར་ནས་ཕྱིར་ལྟས་རེ་འཕངས།
ཁོ་ཆུ་ཚོད་ཕྱེད་ལ་གོམ་པ་བརྒྱབས་ནས་ཕྱིན་རྗེས།“ཧུར་བརྩོན་ཅན་གྱི་སྦྲང་
མའི་གྲོང་ཚོ”ཞེས་པའི་གྲོང་ཚོ་ཆུང་ཆུང་ཞིག་ཏུ་འབྱོར། དེའི་སྲང་ལམ་ཐོག་སོ་
སོའི་ལས་དོན་ཆེད་ཕར་རྒྱུག་ཚུར་རྒྱུག་བྱེད་བཞིན་པའི་མི་ཚོགས་ཀྱིས་ཁེངས་
ཤིང་། མི་ཚང་མར་ལས་ཀ་ཡོད་ལ་ཚང་མས་ལས་ཀ་བྱེད་ཀྱིན་ཡོད། ཁྱོད་ཀྱིས་
གསེར་གྱི་བཞུ་མར་ཐོགས་ནས་བཙལ་རུང་ལེ་ལོ་ཅན་དང་འཁྱམ་པོ་གཅིག་ཀྱང་
རྙེད་མི་ཐུབ།
དེ་ལ་ལེ་ལོ་ཅན་གྱི་ཕེ་ནོ་ཁོས་འཕྲལ་མར་བཤད་པ།
“ཨ་ཁ།ངས་གྲོང་ཚོ་འདི་ང་ལ་གཏན་ནས་འཚམ་པོ་མེད་པ་མཐོང་གི་འདུག
ང་ལས་ཀ་བྱེད་པའི་ཆེད་དུ་སྐྱེས་པ་ཞིག་མིན་ཨང་།”
ཏག་ཏག་སྐབས་དེར་ཁོ་བཀྲེས་ལྟོགས་ཀྱིས་མནར། རྒྱུ་མཚན་ནི་ཁོས་ཆུ་
ཚོད་ཉེར་བཞིའི་རིང་ཅི་ཡང་ཟོས་མེད། ཐ་ན་རྒྱ་སྲན་ཞིག་ཀྱང་ཟོས་མེད། ད་ནི་
ཁོས་ཅི་ཞིག་བྱ་དགོས་སམ།
ཁོ་ལ་ཟས་རག་པའི་ཐབས་ལམ་གཉིས་རང་ཡོད་པ་ནི། ལས་ཀ་ཕྲན་ཙམ་
ཞིག་སྟེར་རོགས་ཞུ་རྒྱུའམ་ཡང་ན་སྐར་ལི་གཅིག་གམ་བག་ལེབ་ཁམ་གང་སློང་
རྒྱུ་དེ་རེད།
ཁོའི་ཨ་ཕས་རྟག་ཏུ་ཁོ་ལ་ལོ་རྒན་དང་དབང་པོ་སྐྱོན་ཅན་མ་གཏོགས་སུ་
གཅིག་ལ་སློང་མོ་བྱེད་པའི་ཐོབ་ཐང་མེད་ཅེས་བརྗོད་མྱོང་བས། ཁོ་སློང་མོ་བྱེད་
རྒྱུར་ངོ་ཚ་སྐྱེས། འཛམ་གླིང་ནང་དངོས་གནས་བྱམས་བརྩེ་དང་རོགས་སྐྱོར་མཁོ་
བའི་མི་ནི། ལོ་ན་ཚོད་དང་ནད་ན་ཚའི་དབང་གིས་སོ་སོའི་ལག་གི་ངལ་རྩོལ་ལ་
བརྟེན་ནས་ཁ་ཟས་འཚོལ་སྒྲུབ་བྱེད་མི་ཐུབ་མཁན་དེ་དག་ཁོ་ན་རེད། དེ་མིན་
གཞན་རྣམས་ལས་ཀ་བྱེད་རྒྱུ་ནི་ལས་འགན་ཞིག་རེད་ལ། གལ་སྲིད་ཁོ་ཚོས་ལས་
ཀ་མ་བྱས་ན།བཀྲེས་ལྟོགས་ཀྱིས་མནར་ན་ཡག་ཤོས་རེད།
སྐབས་དེར་སྲང་ལམ་ཐོག་ནས་མི་ཞིག་མར་ཐོན་བྱུང་བ་དང་ཁོ་ཐང་ཆད་
དེ་དབུགས་ཧལ་ཧལ་བྱེད། ཁོ་གཅིག་པུས་དཀའ་ལས་ཁག་པོའི་ངང་སོལ་བ་
གང་བར་བླུགས་པའི་ཤིང་རྟ་འཁོར་ལོ་གཉིས་འདྲུད་བཞིན་འདུག
ཕེ་ནོ་ཁོའི་སེམས་སུ་ཁོའི་ངོ་གདོང་ལ་བལྟས་ན་བྱམས་སེམས་ཅན་ཞིག་
རེད་འདུག་སྙམ་ནས་ཁོའི་འཁྲིས་སུ་བཅར་བ་དང་། ངོ་ཚས་མགོ་བསྒུར་ཞིང་
སྐད་ཆུང་ངུས་ཁོ་ལ་ཞུས་པ།
“ང་རང་བཀྲེས་ལྟོགས་ཀྱིས་མནར་ནས་འཆི་བཞིན་འདུག་པས། ཁྱེད་ཀྱིས་
བརྩེ་བས་སྐར་ལི་གཅིག་སྟེར་རོགས།”
“གལ་སྲིད་ཁྱོད་ཀྱིས་ང་ལ་ཤིང་རྟ་འཁོར་ལོ་འདི་གཉིས་ནང་དུ་འདྲུད་
རོགས་བྱས་ན། ངས་ཁྱོད་ལ་སྐར་ལི་གཅིག་ཙམ་མ་ཟད་སྒོར་མོའི་བཞི་ཆ་གཅིག་
སྟེར་ཆོག”མི་དེས་བཤད།
“ང་ཁྱོད་ལ་ཧང་སང་གི་འདུག ངས་ཁྱོད་ལ་བཤད་ཆོག ང་བོང་བུའི་ལས་
ཀ་བྱེད་རྒྱུའི་གོམས་གཤིས་མེད། ངས་ཤིང་རྟ་འཁོར་ལོ་གཏན་ནས་འདྲུད་མྱོང་
མེད།”ཨ་ལད་པད་ཀོ་ཡིས་ཁྲོ་བའི་ངག་གིས་ལན་བཏབ།
“དཔེ་ཡག་པོ་རེད། ངའི་བུ་ཆུང་། དེས་ན་ཁྱོད་དངོས་གནས་བཀྲེས་ལྟོགས་
ཀྱིས་འཆི་བཞིན་འདུག་ན། རང་གི་ང་རྒྱལ་ཁམ་བུ་གཉིས་ཟོ་ལ། གཟབ་གཟབ་
བྱས་ནས་མི་འཇུ་བའི་སྡུག་བསྔལ་མ་འཕྲད་པ་བྱོས།”མི་དེས་ཕེ་ནོ་ཁོ་ལ་བཤད།
སྐར་མ་འགའ་ཤས་ཀྱི་རྗེས་སུ་རྒྱབ་ཏུ་རྡོ་ཞོ་གསིབ་གང་ཁུར་བའི་རྡོ་བཟོ་བ་
ཞིག་ལམ་བུ་དེ་བརྒྱུད་ནས་མར་ཐོན།
“ཨ་ཕོ་བཟང་པོ།ཁྱེད་ཀྱིས་བྱམས་བརྩེ་ཆེན་པོས་ཟས་ཟ་འདོད་ཀྱིས་ཨ་སྟོང་
རྒྱག་བཞིན་པའི་བུ་ཉམ་ཐག་ང་ལ་སྐར་ལི་ཞིག་སྟེར་རོགས།”
“ཡིན་དང་ཡིན།ང་དང་མཉམ་དུ་ཡོང་ནས་རྡོ་ཞོ་ཁུར་དང༌།སྐར་ལི་གཅིག་
གི་ཚབ་ཏུ་ངས་ཁྱོད་ལ་སྒོར་མོའི་བཞི་ཆ་གཅིག་སྟེར་ཆོག”མི་དེས་ལན་སྟེར།
“འོན་ཀྱང་། རྡོ་ཞོ་ལྕི་བས་ངས་རང་ཉིད་དཀའ་ལས་ཁག་ཏུ་འཇུག་མི་
འདོད།”ཕེ་ནོ་ཁོས་ཁས་ལེན་མ་བྱས།
“ངའི་བུ་ཆུང་། གལ་སྲིད་ཁྱོད་ཀྱིས་སོ་སོ་དཀའ་ལས་ཁག་ཏུ་འཇུག་འདོད་
མེད་ན།ཨ་སྟོང་བརྒྱབས་ནས་སྡོད་དང་དེས་ཁྱོད་ལ་ཡག་པོ་བྱ་ངེས་རེད།”
ཆུ་ཚོད་ཕྱེད་ཀྱི་ནང་ཚུན་ལ་མི་གཞན་དག་ཉི་ཤུ་ཡོང་བ་དང༌། ཕེ་ནོ་ཁོས་
ཁོ་ཚོ་ལ་སློང་བརྒྱབས་རུང་ཁོ་ཚོ་ཚང་མས་འདི་ལྟར་ལན་སྟེར།
“ཁྱོད་སློང་མོ་རྒྱག་རྒྱུར་ངོ་ཚ་ཡི་མི་འདུག་གམ། སྲང་ལམ་དུ་འཁྱམ་རྒྱུའི་
ཚབ་ཏུ་ལས་ཀ་ཆུང་ཆུང་ཞིག་འཚོལ་དུ་སོང་ནས། སོ་སོའི་ལྟོ་གོས་འཚོལ་སྟངས་
 སྦྱོངས།”
ཆེས་མཐའ་མ་དེར་ཆུ་ཟོམ་གཉིས་ཁུར་བའི་བུད་མེད་ཆུང་ཆུང་ཡིད་དུ་
འོང་བ་ཞིག་བསླེབས།
“ཁྱོད་ཀྱིས་ཆུ་ཟོམ་ནང་ནས་ང་ལ་ཆུ་ཕྲན་ཙམ་ཞིག་འཐུང་དུ་འཇུག་
རོགས།”ཁ་བསྐོམས་ནས་མེ་འབར་བཞིན་པའི་ཕེ་ནོ་ཁོ་ཡིས་ཞུ་བ་བྱས།
“ངའི་བུ་ཆུང་། འཐུང་འདོད་ན་ཐུངས་ཤིག” བུད་མེད་ཆུང་ཆུང་དེས་ཆུ་
ཟོམ་གཉིས་མར་འཕོག་བཞིན་བརྗོད།
ཕེ་ནོ་ཁོ་ཡིས་ཉ་ཞིག་ལྟར་ཆུ་བཏུངས་པ་དང༌། དེ་ནས་ཁ་འབྱིད་ཞོར་ངག་
ལྡབ་ལྡིབ་ཀྱིས་བཤད་དོན།
“ངའི་སྐོམ་སོད་སོང་། ཡིན་ན་ཡང་། ངའི་བཀྲེས་ལྟོགས་སེལ་ཐུབ་ན་ཅི་
འདྲའི་དགའ་བ་ལ་ཨང༌།”
བུད་མེད་བཟང་པོ་དེས་ཁོའི་སྐད་ཆ་གོ་རྗེས་ལམ་སེང་འདི་ལྟར་སྨྲས།
“གལ་སྲིད་ཁྱོད་ཀྱིས་ཆུ་ཟོམ་འདི་གཉིས་ནང་དུ་འཁུར་རོགས་བྱས་ན། ངས་
ཁྱོད་ལ་བག་ལེབ་ཞིམ་པོ་ཞིག་སྟེར་ཆོག”
ཕེ་ནོ་ཁོས་ཆུ་ཟོམ་ལ་བལྟས་ནས་ཡིན་མིན་གྱི་ལན་མ་བྱིན།
“བག་ལེབ་ཀྱི་ཐོག་ཏུ་སྣུམ་དང་ཚོས་བྱུགས་པའི་མེ་ཏོག་པད་ཚལ་ཞིམ་པོ་
ཞིག་ཀྱང་སྦྱིན་ཆོག”བུད་མེད་བཟང་པོ་དེས་བསྐྱར་དུ་བསྣན།
ཕེ་ནོ་ཁོས་ཆུ་ཟོམ་ལ་ཡང་བསྐྱར་ཐེངས་གཅིག་བལྟས་ནས་ཡིན་མིན་གྱི་
ལན་མ་སྟེར།
“མེ་ཏོག་པད་ཚལ་གྱི་རྗེས་སུ་ངས་ཁྱོད་ལ་བུ་རམ་གྱིས་བཀང་བའི་བྱི་རིལ་
ཞིམ་པོ་ཞིག་ཀྱང་སྦྱིན་ཆོག”
ཕེ་ནོ་ཁོ་ཡིས་མཐའ་མའི་ཟས་ཞིམ་པོ་འདི་ཟ་འདོད་ལ་འགོག་ཐབས་བྲལ་
བས།མུ་མཐུད་བསྲན་མ་ཐུབ་པར་ཐག་ཆོད་པོས་སྨྲས་པ།
“ང་ལ་ངེས་པར་དུ་བཟོད་བསྲན་ཡོད་དགོས། ངས་ཆུ་ཟོམ་ཁྱོད་ཀྱི་ཁྱིམ་དུ་
ཁུར་ཆོག”
ཆུ་ཟོམ་དེ་ལྕི་བའི་ཐོག ཨ་ལད་པད་ཀོ་ལ་ཆུ་ཟོམ་དེ་ལག་ཏུ་འཁྱེར་བའི་
སྟོབས་ཤུགས་མེད་པས།ཁོས་མགོ་ཐོག་ཏུ་ཁུར་དགོས་ཐུག
ཁོ་གཉིས་ཁང་པའི་ནང་དུ་འབྱོར་བ་ན། སེམས་པ་བཟང་བའི་བུད་མེད་
ཆུང་ཆུང་དེས་ཕེ་ནོ་ཁོ་སྔ་མོ་ནས་བསྒྲིགས་ཏེ་བཞག་པའི་ཅོག་ཙེ་ཆུང་ཆུང་ཞིག་
གི་འགྲམ་ལ་སྡོད་དུ་བཅུག་པ་དང་། བག་ལེབ་དང་། མེ་ཏོག་པད་ཚལ། བྱི་
རིལ་བཅས་ཁོའི་མདུན་དུ་བཤམས།
ཕེ་ནོ་ཁོ་ཡིས་ག་ལེར་མ་ཟོས་པར་ཁྱུར་མིད་བཏང་། ཁོའི་གྲོད་ཁོག་ནི་ཟླ་བ་
ལྔ་ལ་མི་མེད་པར་བསྐྱུར་བའི་ཁང་སྟོང་ཞིག་དང་མཚུངས།
ཁོའི་ལྟོགས་རྔམ་ཕྲན་ཙམ་ཚིམས་པ་ན། མགོ་བོ་དགྱེ་ནས་སྦྱིན་བདག་མ་
ལ་བཀའ་དྲིན་ཆེ་ཞུས། འོན་ཀྱང༌། ཁོས་མོ་ལ་ཡར་ལྟ་བ་དང་དུས་གཅིག་ཏུ་ཁ་
ནས“ཨ”ཞེས་ཧང་སང་བའི་སྐད་རིང་པོ་ཞིག་ཤོར་བ་དང་། བླ་ཁྱེར་བ་ལྟར་ཁ་
ནང་དུ་བག་ལེབ་དང་མེ་ཏོག་པད་ཚལ་གྱིས་གང་ཞིང༌། ཚེབ་ཐུར་བར་སྣང་དུ་
བཟུང་སྟེ་མིག་ཟུང་ཆེས་ཆེར་བགྲད་དེ་མོ་ལ་ཅེར་ནས་ལུས།
“ཅི་ཞིག་གིས་ཁྱོད་དེ་འདྲའི་ཧང་སང་དུ་བཅུག་བྱུང་།”བུད་མེད་བཟང་པོ་
དེས་དགོད་བཞིན་དྲིས།
དེར་ཨ་ལད་པད་ཀོ་ཡིས་ལན་འདི་ལྟར་བཏབ།
“འདི། འདི། ཁྱོད་རང་འདྲ—འདྲ་—འདྲ་པོ་འདུགཁྱོད་ཀྱིས་ང་ལ་དྲན་སོས་
སུ་འཇུག་གི་འདུགརེད། རེད།རེད།སྐད་གཅིག་པ་རེད།མིག་གཅིག་པ་རེད། སྐྲ་
གཅིག་པ་རེད། རེད།རེད། རེད། ཁྱོད་ལའང་སྐྲ་ལོ་སྔོན་པོ་འདུག མོ་ནང་བཞིན།
ཨ་ཙི། ལྷ་མོ་ཆུང་ཆུང་། ཁྱོད་རང་ཡིན་ནམ། དངོས་གནས་ཁྱོད་རང་ཡིན་ནམ།
ཁྱེད་ཀྱིས་ང་ཡང་བསྐྱར་ངུ་རུ་མ་འཇུག་རོགས།ཁྱོད་ཀྱིས་ཤེས་ཡོད་ན།ང་ཧ་ཅང་
མང་པོ་ངུས་པ་ཡིན་ལ།སྡུག་བསྔལ་ཧ་ཅང་མང་པོ་མྱངས་སོང་།”
དེ་ལྟར་ཕེ་ནོ་ཁོ་ཞལ་བའི་ཐོག་ཏུ་ལོག་པ་དང་། ལྐོག་ཏུ་གྱུར་བའི་བུད་མེད་
ཆུང་ཆུང་དེའི་རྐང་པར་འཐམས་ནས་དྲག་ཏུ་ངུ་འགོ་བརྩམས་སོ།།།།

ལེའུ་ཉེར་ལྔ་པ།

ཕེ་ནོ་ཁོས་ལྷ་མོ་ལ་བྱིས་པ་བཟང་པོ་ཞིག་བྱ་རྒྱུའི་ཁས་ལེན་བྱས་པ།
ཐོག་མར་བུད་མེད་བཟང་པོ་དེས་མོ་རང་སྐྲ་ལོ་སྔོན་པོ་ཅན་གྱི་ལྷ་མོ་མིན་ཞེས་
ཨུ་ཚུགས་བྱས། འོན་ཀྱང་། ཕེ་ནོ་ཁོ་ཡིས་མོ་ཡིན་པ་ཤེས་ཟིན་པ་མ་ཟད། རྩེད་མོ་
དེ་མུ་མཐུད་རྩེ་འདོད་མེད་སྟབས། མོས་ལྷ་མོ་ཡིན་པ་ཁས་ལེན་བྱས་ཏེ་ཕེ་ནོ་
ཁོ་ལ་སྨྲས་པ།
“འདྲེ་ཕྲུག་ཆུང་ཆུང༌།ཁྱོད་ཀྱིས་ང་སུ་ཡིན་ཇི་ལྟར་ཤེས་བྱུང་ངམ།”
“ངས་ཁྱོད་ལ་བཅངས་པའི་བརྩེ་བ་ཆེན་པོ་དེས་ང་ལ་ཤེས་སུ་བཅུག་བྱུང་།”
“ཁྱོད་ཀྱིས་དྲན་སོས་ཀྱི་འདུག་གམ།ཁྱོད་ཀྱིས་ང་བསྐྱུར་བའི་སྐབས། ང་བྱིས་
པ་ཞིག་ཡིན། ད་ལྟ་ཁྱོད་ཀྱིས་ང་སླར་ཡང་རྙེད་དུས། ང་རང་བུད་མེད་ཅིག་ཏུ་
གྱུར་ཡོད། ཧ་ལམ་ཁྱོད་ཀྱི་ཨ་མ་བྱས་ན་ཡང་ཆོག་པའི་བུད་མེད་ཅིག་ཏུ་གྱུར་
ཡོད།”
“ང་རང་དེ་ལ་དགའ་པོ་བྱུང་། ད་ནི་ངས་ཁྱོད་ལ་གཅུང་མོ་ཆུང་ཆུང་ཟེར་
རྒྱུའི་ཚབ་ཏུ་ཨ་མ་ཞེས་འབོད་ཀྱི་ཡིན། ངས་དུས་ཡུན་ཅི་འདྲའི་རིང་པོ་ཞིག་ལ་
ང་ལའང་བུ་གཞན་དག་ལྟར་ཨ་མ་ཞིག་ཡོད་པའི་རེ་བ་འཆང་མྱོང་ཨང་། འོན་
ཀྱང་།ཁྱོད་དེ་འདྲའི་མགྱོགས་པོ་ཇི་ལྟར་འཚར་ལོངས་ཐུབ་པ་བྱུང་ངམ།”
“དེ་གསང་བ་ཞིག་རེད།”
“དེ་ང་ལ་སློབ་རོགས།རྒྱུ་མཚན་ནི་ང་ཡང་འཚར་ལོངས་འབྱུང་འདོད།ཁྱོད་
ཀྱིས་མཐོང་གི་མི་འདུག་གམ།ང་རང་རྟག་ཏུ་ཤེལ་བུམ་ཞིག་ལས་ཆེ་བ་འཚར་རྒྱུ་
མེད།”
“འོན་ཀྱང༌།ཁྱོད་རང་འཚར་རྒྱུ་མེད།”ལྷ་མོ་ཆུང་ཆུང་གིས་ལན་བཏབ།
“ག་རེ་བྱས་ནས?”
“རྒྱུ་མཚན་ནི་ཨ་ལད་པད་ཀོ་རྣམས་ནམ་ཡང་འཚར་རྒྱུ་མེད། ཁོ་ཚོ་སྐྱེ་དུས་
ཨ་ལད་པད་ཀོ་རེད་ལ། མི་ཚེ་སྐྱེལ་དུས་ཨ་ལད་པད་ཀོ་དང་། འཆི་དུས་ཀྱང་ཨ་
ལད་པད་ཀོ་རེད།”
“ཨ་ཙི།ང་རང་ཨ་ལད་པད་ཀོ་བྱེད་རྒྱུར་ཤིན་ཏུ་སུན་གྱི་འདུགད་ནི་ང་རང་
མི་ཞིག་ཏུ་འགྱུར་བའི་དུས་ལ་བསླེབས་ཡོད།” ཕེ་ནོ་ཁོས་སོ་སོ་ལ་འགྲམ་ལྕག་
ཅིག་གཞུས་ནས་བཤད།
“གལ་སྲིད་ཁྱོད་ཀྱིས་མི་ཞིག་བྱེད་པའི་འོས་བབ་ཤེས་ན། ཁྱོད་རང་མི་ཞིག་
ཏུ་འགྱུར་ངེས་རེད།”
“དངོས་གནས་ཟེར་རམ། ངས་ཅི་ཞིག་བྱས་ནས་འོས་བབ་དེ་འཐོབ་པ་བྱེད་
དགོས་སམ།”
“དེ་ལས་སླ་པོ་རེད། བུ་བཟང་པོ་ཞིག་བྱེད་ཚུལ་སྦྱངས་ནས་འགོ་འཛུགས་
དགོས།་"
“ཁྱོད་ཀྱིས་བལྟས་ན་ང་བུ་བཟང་པོ་ཞིག་མ་རེད་དམ།”
“ཁྱོད་རང་དེ་ལས་ཡོངས་སུ་ལྡོག་འདུག བུ་བཟང་པོ་རྣམས་ཁ་ལ་ཉན་པོ་
ཡོད། འོན་ཀྱང་ཁྱོད་རང—།”
“ངས་ཁ་ལ་གཏན་ནས་ཉན་གྱི་མེད།”
“བུ་བཟང་པོ་རྣམས་སློབ་སྦྱོང་བྱེད་རྒྱུ་དང་། ལས་ཀ་ལས་རྒྱུར་དགའ་པོ་
ཡོད།འོན་ཀྱང་ཁྱོད་རང —།”
“ངས་དེའི་ཚབ་ཏུ་ལོ་ཧྲིལ་པོར་ལེ་ལོ་དང་འཁྱམ་པོའི་འཚོ་བ་སྐྱེལ་གྱི་ཡོད།”
“བུ་བཟང་པོ་རྣམས་ཀྱིས་རྟག་ཏུ་བདེན་པ་ཤོད་ཀྱི་རེད།”
“ངས་རྟག་ཏུ་རྫུན་ལབ་ཀྱི་ཡོད།”
“བུ་བཟང་པོ་རྣམས་རང་མོས་ཀྱིས་སློབ་གྲྭར་སྐྱོད་ཀྱི་རེད།”
“སློབ་གྲྭ་ཡིས་ངའི་ལུས་ཧྲིལ་པོར་ན་ཟུག་སྟེར་གྱི་འདུག ཡིན་ན་ཡང༌། དེ་
རིང་ནས་བཟུང་ངས་སོ་སོའི་མི་ཚེ་ལ་སྒྱུར་བཅོས་གཏོང་ཆོག”
“ཁྱོད་ཀྱིས་ང་ལ་ཁས་ལེན་དམ་བཅའ་བྱེད་དམ།”
“ངས་ཁྱོད་ལ་ཁས་ལེན་དམ་བཅའ་བྱེད། ང་བུ་ཆུང་བཟང་པོ་ཞིག་དང་། ཨ་
ཕའི་སེམས་རྟེན་ས་ཞིག་བྱ་རྒྱུ་ཡིན།ཨ་ཙི་ད་ལྟ་ངའི་ཨ་ཕ་གང་དུ་ཡོད་དམ།”
“ངས་མི་ཤེས།”
“ང་ལ་ཁོང་སླར་ཡང་མཐོང་ནས་ཁོང་ལ་འོ་སྐྱེལ་བའི་སྐལ་བ་དེ་འཐོབ་
སྲིད་དམ།”
“ངས་བལྟས་ན་འཐོབ་སྲིད། ངས་དངོས་སུ་དེ་ལ་ཁག་ཐེག་བྱེད་ཐུབ།”
དེར་ཕེ་ནོ་ཁོ་དགའ་སྤྲོ་ཆེན་པོ་སྐྱེས་སྟབས། ཁོས་སྨྱོས་པ་ལྟར་ལྷ་མོ་ཆུང་
ཆུང་གི་ལག་ཟུང་འཇུས་ནས་དགའ་ཚོར་ཆེན་པོས་འོ་སྐྱེལ་འགོ་བརྩམས་པ་
དང་། དེ་ནས་མགོ་བོ་ཡར་དགྱེ་ནས་ཤ་ཚ་བའི་ངང་ལྷ་མོ་ལ་བལྟས་ཏེ་དྲིས་པ།
“ཨ་མ་ཆུང་ཆུང་། ཁྱོད་ཀྱིས་ཤོད་དང༌། ཁྱོད་རང་ཤི་བ་དེ་བདེན་པ་མ་རེད་
བ?”
“བདེན་པ་མིན་པར་སྣང་།”ལྷ་མོ་ཆུང་ཆུང་གིས་འཛུམ་བཞིན་སྨྲས།
“ངས‘འདི་རུ་སྐྲ་ལོ་སྔོན་པོ་ཅན་གྱི་བུ་མོ་གཟིམ་ཡོད’ཅེས་པ་དེ་ཀློག་སྐབས།
ཅི་འདྲའི་སྡུག་བསྔལ་སྐྱེས་ཤིང་མིད་པ་དམ་ཤིག་གེར་གྱུར་བ་ཁྱོད་ཀྱིས་ཤེས་ན་
ཅི་མ་རུང་།”
“ངས་ཤེས་ཡོད། རྒྱུ་མཚན་དེ་ལ་བརྟེན་ནས་ངས་ཁྱོད་གུ་ཡངས་བཏང་
ཡོད། ཁྱོད་ཀྱི་ལྷད་མ་འདྲེས་པའི་སྡུག་བསྔལ་ལས་ངས་ཁྱོད་ལ་སེམས་བཟང་པོ་
ཞིག་ཡོད་པ་མཐོང་སོང༌། བུ་ཆུང་རྣམས་ལ་སེམས་བཟང་པོ་ཞིག་ཡོད་ན། ཁོ་
ཚོ་བསྟན་བཤིག་ཆེ་ཞིང་གོམས་གཤིས་ངན་པ་ལྡན་ཡང་རྟག་ཏུ་རེ་བའི་གཞི་
ཞིག་ཡོད། དེ་ལྟར་ཟེར་ན། ཁོ་ཚོ་བཟང་པོར་འགྱུར་བའི་རེ་བ་ཞིག་རྟག་ཏུ་ཡོད།
ང་རང་འདིར་ཁྱོད་འཚོལ་དུ་ཡོང་བའི་རྒྱུ་མཚན་ཡང་དེ་ཡིན། ང་ཁྱོད་ཀྱི་ཨ་མ་
བྱེད་ཆོག”
“ཨ་ཙི། ཅི་འདྲའི་དགའ་བ་ཨང་།” ཕེ་ནོ་ཁོ་ཡིས་དགའ་སྤྲོས་མཆོང་ལྡིང་
བྱེད་ཀྱིན་སྐད་བརྒྱབས།
“ཁྱོད་ཀྱིས་ངེས་པར་དུ་ངའི་ཁ་ལ་ཉན་དགོས་ལ། ངས་བསྐུལ་བའི་ལས་
ཐམས་ཅད་སྒྲུབ་དགོས།”
“དགའ་སྤྲོ་ཆེན་པོའི་ངང་སྒྲུབ་རྒྱུ་ཡིན།དགའ་སྤྲོ་ཆེན་པོའི་ངང་སྒྲུབ་རྒྱུ་ཡིན།
དགའ་སྤྲོ་ཆེན་པོའི་ངང་སྒྲུབ་རྒྱུ་ཡིན།”
“སང་ཉིན་ཁྱོད་སློབ་གྲྭར་འགྲོ་འགོ་རྩོམ་དགོས།”ལྷ་མོ་ཡིས་སྨྲས།
དེ་མ་ཉིད་དུ་ཕེ་ནོ་ཁོ་ཡི་སྤྲོ་སྣང་ཕྲན་ཙམ་ཆུང་དུ་ཕྱིན།
“དེ་ནས་ཁྱོད་ཀྱིས་ངེས་པར་དུ་རང་གི་འདོད་པ་ལྟར་སྒྱུ་རྩལ་ལམ་ཚོང་
ལས་འདེམས་དགོས།”
ཕེ་ནོ་ཁོའི་ངོ་གདོང་ཤིན་ཏུ་ནག་རོག་གེར་གྱུར།
“ཁྱོད་ཀྱིས་སོ་བར་ནས་ཅི་ཞིག་བརྗོད་ཀྱིན་ཡོད་དམ།” ལྷ་མོ་ཡིས་ཁྲོ་བའི་
གདངས་ཀྱིས་དྲིས།
“ངས་ད་ནི་ང་རང་སློབ་གྲྭར་འགྲོ་རྒྱུ་འཕྱི་དྲགས་པ་འདྲ་ཟེར་གྱིན་ཡོད།” ཨ་
ལད་པད་ཀོ་ཡིས་སྐད་དམའ་མོས་ལན་བཏབ།
“མ་རེད། སྐུ་ཞབས་ལགས། སློབ་སྦྱོང་བྱེད་རྒྱུ་དང་སོ་སོས་སོ་སོར་རང་
གཅུན་བྱེད་རྒྱུ་དེ་གཏན་ནས་འཕྱི་རྒྱུ་ཞིག་མེད་པ་སེམས་ལ་ཟུངས་ཤིག”
“འོན་ཀྱང་།ང་ལ་སྒྱུ་རྩལ་ལམ་ཚོང་གི་ལམ་བུ་ལ་སྙེག་པའི་འདུན་པ་མེད།”
“ག་རེ་བྱས་ནས?”
“རྒྱུ་མཚན་ནི་ལས་ཀ་བྱེད་པ་དེས་ང་རང་ཐང་ཆད་དུ་འཇུག་གི་འདུག”
“ངའི་བརྩེ་བའི་བུ།”ལྷ་མོས་བཤད།“སྐད་ཆ་དེ་ལྟར་སྨྲ་མཁན་རྣམས་རྟག་
ཏུ་བཙོན་ཁང་ངམ་ཡང་ན་སྨན་ཁང་གང་རུང་དུ་འགྲོ་ཡི་རེད། ངས་ཁྱོད་ལ་
གཅིག་བཤད་ན། སོ་སོའི་དུས་ཚོད་སྐྱེལ་ཆེད་དང་ལས་ཀ་བྱེད་ཆེད།དབུལ་ཕྱུག་
ལ་མ་ལྟོས་པར་འཇིག་རྟེན་སྟེང་གི་མི་ཚང་མས་བྱ་བ་རེ་སྒྲུབ་དགོས། ལེ་ལོའི་
དབང་དུ་ཤོར་བའི་མི་ཚེ་སྐྱེལ་མཁན་རྣམས་ལ་དཀའ་སྡུག་འཕྲད་ངེས་རེད། ལེ་
ལོ་ནི་ན་ཚ་ཚབས་ཆེན་ཞིག་ཡིན་པས། དེ་བྱིས་པའི་དུས་ནས་འཕྲལ་དུ་བཅོས་
དགོས། གལ་སྲིད་དེ་ལྟར་མ་བྱུང་ན། ང་ཚོ་རྒན་པ་ཆགས་སྐབས། དེ་གཏན་ནས་
བཅོས་ཐབས་མེད།”
ཚིག་དེ་དག་གིས་ཕེ་ནོ་ཁོ་ལ་སེམས་འགུལ་ཐེབས་པ་དང་། ཁོས་མགྱོགས་
མྱུར་མགོ་བོ་དགྱེ་ནས་ལྷ་མོ་ལ་སྨྲས་པ།
“ངས་སློབ་སྦྱོང་བྱེད་རྒྱུ་ཡིན། ངས་ལས་ཀ་བྱེད་རྒྱུ་ཡིན། ངས་ཁྱོད་ཀྱིས་གང་
ལབ་པ་ཐམས་ཅད་བྱེད་རྒྱུ་ཡིན། རྒྱུ་མཚན་ནི་ང་རང་ཨ་ལད་པད་ཀོ་ཞིག་བྱེད་
པ་དེར་ཡོངས་སུ་སུན་སོང་བ་དང་། ཅི་ཞིག་བྱ་དགོས་ཀྱང་བུ་ཞིག་ཏུ་འགྱུར་
འདོད། ཁྱོད་ཀྱིས་ང་བུ་ཞིག་ཏུ་འགྱུར་བའི་ཁས་ལེན་བྱས་པ་རེད།མ་རེད་དམ།”
“ངས་དངོས་གནས་ཁས་ལེན་བྱས་པ་ཡིན། ད་ནི་ཁྱོད་རང་ཉིད་ལ་རག་
ལས་ཡོད།།།།”

ལེའུ་ཉེར་དྲུག་པ།

འཇིགས་སུ་རུང་བའི་ཁྱི་ཉ།
ཕྱི་ཉིན་ཕེ་ནོ་ཁོ་གཞུང་གི་སློབ་གྲྭར་ཕྱིན། ཨ་ལད་པད་ཀོ་ཞིག་སོ་སོའི་སློབ་གྲྭའི་
ནང་འཛུལ་ཡོང་བ་མཐོང་དུས། འདྲེ་ཕྲུག་ཚོ་ལ་ཅི་འདྲའི་དགའ་སྤྲོ་སྐྱེས་ཡོད་
པར་ཁྱོད་ཀྱིས་བསམ་བློ་ཞིག་ཐོངས་དང་། ཁོ་ཚོས་མཚམས་གཏན་ནས་ཆད་རྒྱུ་
མེད་པའི་གད་མོ་ལྡིར་ལྡིར་བགད་པ་མ་ཟད། ཁོ་ལ་རྩེད་མོ་སྣ་ཚོགས་རྩེས། བུ་
གཅིག་གིས་ཁོའི་ཞྭ་མོ་ཁྱེར་ནས་བྲོས་པ་དང་། གཞན་ཞིག་གིས་ཁོའི་སྟོད་ཐུང་
རྒྱབ་ཏུ་ཐེན། ཡང་གཅིག་གིས་ཁོའི་སྣ་ཡི་འོག་ཏག་ཏག་ལ་སྣག་ཚའི་ཁ་སྤུ་སྟུག་
པོ་ཆ་གཅིག་འབྲི་ཐབས་བྱས་ལ། གཞན་ཞིག་གིས་ཁོའི་རྐང་ལག་གཉིས་ལ་ཐག་
པ་བཏགས་ནས་ཞབས་བྲོ་འཁྲབ་ཏུ་འཇུག་ཐབས་བྱས།
དུས་ཡུན་གང་འཚམ་རིང་ཕེ་ནོ་ཁོ་ཡིས་ཅི་མི་སྙམ་པའི་ཉམས་ཤིག་བསྟན་
ནས་བཟོད་བསྲན་བྱས། འོན་ཀྱང་། མཇུག་མཐར་ཁོའི་ངང་རྒྱུད་ཡོངས་སུ་
བརླགས་པ་དང༌། ཤིན་ཏུ་ཁོང་ཁྲོ་ལངས་པའི་ངང་ཁོ་ལ་རྩེད་མོ་དང་ཀུ་རེ་མང་
ཤོས་རྩེད་མཁན་རྣམས་ལ་ཁ་བསྐོར་ཏེ་ན་རེ།
“བུ་ཆུང་ཚོ། གཟབ་གཟབ་བྱོས། ང་རང་འདིར་ཁྱེད་ཚོའི་རྩེད་ཆས་བྱེད་དུ་
ཡོང་བ་མིན། ངས་གཞན་ལ་གུས་ཞབས་བྱེད་ཀྱི་ཡོད་ལ། གཞན་གྱིས་ཀྱང་ང་ལ་
གུས་ཞབས་བྱས་ན་འདོད།”
དེ་ལ་བྱིས་པ་མ་རབས་ཚོས“དཔེ་ཡག་པོ་ལབ་སོང་།འུད་ཤོབ་ཤོད་མཁན།
ཁྱོད་ཀྱིས་དཔེ་དེབ་ནང་ལྟར་སྐད་ཆ་ཤོད་ཀྱི་འདུག”ཅེས་སྐད་བརྒྱབས་ནས་སྨྱོས་
པ་ལྟར་བགད་དེ་ལུས་པོ་ཕར་གཡུག་ཚུར་གཡུག་བྱས་པ་མ་ཟད། ཁོ་ཚོའི་ཁྲོད་
ནས་མ་རབས་ཆེ་ཤོས་གཅིག་གིས་ལག་པ་ཚུར་བརྐྱངས་ནས་ཨ་ལད་པད་ཀོ་ཡི་
སྣ་རྩེ་ནས་འཇུ་རྩིས་བྱས།
ཡིན་ན་ཡང་། ཕེ་ནོ་ཁོ་ཡིས་ཅོག་ཙེའི་འོག་ནས་རྐང་པ་གཡུགས་ཏེ་ཁོའི་
ངར་གདོང་ལ་རྡོག་ཐོ་ཤུགས་ཆེན་པོ་ཞིག་གཞུས་པས། ཁོས་དུས་ཐོག་ཏུ་འཇུ་མ་
ཐུབ།
“ཨ་ར་ར། དེ་འདྲའི་རྐང་པ་མཁྲེགས་པོ་ཞིག”བུ་དེས་ཨ་ལད་པད་ཀོ་ཡིས་
སྟེར་བའི་སྐྱི་གཤུད་ལ་འཕུར་འཕུར་བྱེད་བཞིན་སྐད་ངན་ཤོར།
“ཅི་འདྲའི་གྲུ་ཚིགས་ཤིག་རེད་ཨང་། རྐང་པ་ལས་ཀྱང་མཁྲེགས་པ་འདུག”
གུས་ཞབས་མེད་པའི་རྩེད་མོ་ལ་བརྟེན་ནས་རྒྱུ་སྨད་ལ་ཁུ་ཚུར་ཉོས་པའི་བུ་
གཞན་ཞིག་གིས་སྨྲས།
གནས་ཚུལ་དེ་འདྲ་ཡིན་ན་ཡང༌། ཁུ་ཚུར་དང་རྡོག་ཐོ་ལ་བརྟེན་ནས་ཕེ་
ནོ་ཁོ་ལ་འཕྲལ་མར་སློབ་གྲྭའི་ནང་གི་བུ་ཚང་མའི་གུས་བརྩི་དང་གདུང་སེམས་
ཐོབ། ཁོ་ཚོ་ཚང་མས་ཁོ་དང་གྲོགས་པོ་བསྒྲིགས་ནས་ཁོ་ལ་སྙིང་ཐག་པ་ནས་
དགའ་མོས་ཆེན་པོ་བྱས།
ཐ་ན་དགེ་རྒན་གྱིས་ཀྱང་ཁོ་ལ་བསྟོད་བསྔགས་ཐེན། རྒྱུ་མཚན་ནི་ཁོང་གིས་
ཕེ་ནོ་ཁོ་སློབ་ལ་བརྩོན་པ་དང་དོ་སྣང་ཆེ་ཞིང་སྤྱང་གྲུང་ལྡན་པ་མཐོང་བའི་ཐོག
ཁོ་རྟག་ཏུ་སློབ་གྲྭར་ཡོང་མཁན་ཐོག་མ་དང༌། སློབ་གྲྭ་གྲོལ་རྗེས་ཕྱིར་ལོག་
མཁན་མཐའ་མ་དེ་ཡིན་པས་རེད།
ཡིན་ན་ཡང་། ཁོ་ལ་སྐྱོན་ཆ་གཅིག་རང་ཡོད་དེ། ཁོས་གྲོགས་པོ་བསྒྲིགས་
པ་མང་དྲགས་པ་དང་། དེ་དག་གི་ཁྲོད་དུ་སློབ་སྦྱོང་བྱེད་རྒྱུར་མི་དགའ་
ཞིང་། བསྟན་བཤིག་སློང་རྒྱུ་ལ་སྐད་གྲགས་ཆོད་པའི་འདྲེ་ཕྲུག་འགའ་ཡང་
འདུས་ཡོད།
དགེ་རྒན་གྱིས་ཁོ་ལ་ཉིན་ལྟར་ཉེན་བརྡ་བཏང་བ་མ་ཟད། ཐ་ན་སེམས་
བཟང་ཅན་གྱི་ལྷ་མོས་ཀྱང་རྟག་ཏུ་ཁོ་ལ་ཡང་ཟློས་བསྐྱར་ཟློས་ཀྱིས་བསླབ་བྱ་
འདི་ལྟར་བྱས།
“ཕེ་ནོ་ཁོ། གཟབ་གཟབ་བྱོས། ཁྱོད་ཀྱི་སློབ་གྲོགས་མ་རབས་འདི་དག་གིས་
སྔ་འཕྱི་མ་གཏོགས་ཁྱོད་ཀྱི་སློབ་སྦྱོང་གི་སྤྲོ་བ་བརླག་ཏུ་འཇུག་ངེས་པ་མ་ཟད།
ཐ་ན་ཁོ་ཚོས་ཆག་སྒོ་ཆེན་པོ་འགའ་ཁྱོད་ཀྱི་མགོ་ཐོག་ཏུ་འདྲེན་སྲིད།”
“དེ་ལ་སྐྲག་མི་དགོས”ཨ་ལད་པད་ཀོ་ཡིས་ལན་བཏབ་པ་དང་། ཁོས་ཕྲག་
མགོ་གཡུགས་ནས་མགོ་ལ་ལག་པས་རེག་ཚུལ་ལ་བལྟས་ན། “འདིར་རྣམ་དཔྱོད་
མེད”ཅེས་སྨྲ་བ་དང་མཚུངས།
ད་ནི་གནས་ཚུལ་འདི་འདྲ་ཞིག་ལྷགས་སོང་སྟེ།ནམ་མཁའ་གཡའ་དག་པའི་
ཉིན་མོ་ཞིག་ལ་ཁོ་སློབ་གྲྭར་སྐྱོད་བཞིན་པའི་ལམ་བར་དུ།ནམ་རྒྱུན་གྱི་གྲོགས་པོ་
ཚོའི་ཁྲོད་ནས་ཁ་ཅིག་ཁོའི་སར་ཡོང་ནས་འདི་ལྟར་དྲིས།
“ཁྱོད་ཀྱིས་གསར་འགྱུར་ཆེན་པོ་དེ་གོ་བྱུང་ངམ།”
“མ་བྱུང་།”
“འདི་ཡི་ཉེ་འཁོར་གྱི་མཚོ་ནང་དུ་རི་བོ་ལྟར་ཆེ་བའི་ཁྱི་ཉ་ཞིག་བསླེབས་
འདུག་ཟེར།”
“ཡིན་སྲིད་དམ། དེ་ནི་ངའི་ཨ་ཕ་མཚོ་ནང་དུ་འབྱིང་སྐབས་སུ་བྱུང་བའི་ཁྱི་
ཉ་དེ་ཨེ་ཡིན།”
“ང་ཚོ་དེ་ལ་ལྟ་བར་མཚོ་ངོགས་སུ་འགྲོ་རྒྱུ་ཡིན། ཁྱོད་ང་ཚོ་དང་ལྷན་དུ་
ཡོང་གི་ཡིན་ནམ།”
“མིན། ང་སློབ་གྲྭར་འགྲོ་རྒྱུ་ཡིན།”
“སློབ་གྲྭ་ལ་གནད་འགག་ཅི་ཡོད། ང་ཚོ་སང་ཉིན་སློབ་གྲྭར་ཕྱིན་ན་ཆོག
སློབ་ཐུན་འཕར་མ་གཅིག་འཐོབ་ཀྱང་མ་འཐོབ་ཀྱང་ང་ཚོ་ནི་རྟག་ཏུ་བོང་བུ་
གཅིག་མཚུངས་སུ་གནས་ངེས་རེད།”
“འོན་ཀྱང༌། དགེ་རྒན་གྱིས་ཅི་ཞིག་ཟེར་རྒྱུ་རེད་དམ།”
“དགེ་རྒན་གྱིས་གང་འདོད་པ་དེ་ཟེར་ངེས་རེད། ཁོ་ལ་ཆེད་དུ་ཉིན་གང་
བོར་སྡུག་སྐད་རྒྱག་པའི་གླ་ཕོགས་བྱིན་ཡོད།”
“དེས་ན་ངའི་ཨ་མ?”
“ཨ་མ་ཚོས་ཅི་ཡང་ཤེས་ཀྱི་མ་རེད།” བུ་ཆུང་མ་རབས་ཚོས་དེ་ལྟར་ལན་
བཏབ།
དེར་ཕེ་ནོ་ཁོ་ཡིས“ཁྱོད་ཚོས་ངས་ཅི་ཞིག་བྱ་རྒྱུ་ཡིན་པ་ཤེས་སམ། ང་ལ་ཁྱི་
ཉ་དེར་ལྟ་འདོད་པའི་རྒྱུ་མཚན་ཡོད།འོན་ཀྱང་།སློབ་ཚན་གྲོལ་རྗེས་ལྟ་བར་འགྲོ་
རྒྱུ་ཡིན”ཞེས་སྨྲས།
“ཤ་ཚ་བའི་བོང་བུ། ཁྱོད་ཀྱིས་ཉ་ཆེན་པོ་དེ་འདྲ་ཞིག་ཁྱོད་ཁོམ་རྒྱུར་སྒུག་
ངེས་རེད་དྲན་ནམ། ཉ་དེ་འདིར་འདུག་རྒྱུར་ཉོབ་མ་ཐག གནས་གཞན་དུ་འགྲོ་
བའི་འགོ་འཛུགས་རྒྱུ་རེད། དེ་དུས་འཕྱི་དྲགས་པ་རེད།” བུ་ཆུང་ཚོའི་ཁྲོད་ནས་
གཅིག་གིས་དེ་ལྟར་སྐད་བརྒྱབས།
“འདི་ནས་མཚོ་ངོགས་སུ་འགྲོ་བར་ཇི་ཙམ་འགོར་རམ།” ཨ་ལད་པད་ཀོ་
ཡིས་དྲིས།
“ཆུ་ཚོད་གཅིག་ནང་ང་ཚོ་ཕར་ཕྱིན་ནས་ཚུར་འབྱོར་ཐུབ།”
“དེས་ན་ལམ་སེང་འགྲོ། སུ་མགྱོགས་ཤོས་རྒྱུགས་ཐུབ་པ་དེ་ཡག་ཤོས་ཡིན།”
ཕེ་ནོ་ཁོ་ཡིས་སྐད་བརྒྱབས།
དེ་ལྟར་འགོ་འཛུགས་དགོས་པའི་བརྡ་ཞིག་བསྟན་རྗེས། བུ་ཆུང་རྣམས་དེབ་
དང་འབྲི་དེབ་མཆན་འོག་ཏུ་བཟུང་ནས་ཞིང་ཁ་འཕྲེད་དུ་བཅད་དེ་རྒྱུགས་པ་
དང་།ཕེ་ནོ་ཁོ་རྟག་ཏུ་སྔོན་ལ་ཤོར།ངོ་མ་ཁོའི་རྐང་པར་གཤོག་པ་ཐོགས་པ་ལྟར་
སྣང༌།
ཁོས་སོ་སོའི་རོགས་པ་ཚོ་ལ་འཕྱ་སྨོད་བྱེད་སླད་ཡང་ཡང་ཕྱིར་ལྟས་སློག་
པ་དང་། རོགས་པ་རྣམས་གང་འཚམ་རྗེས་སུ་ལུས་ནས་ཐལ་རྡུལ་གྱིས་བཏུམས་
པའི་ཁར། ཁ་ནས་ལྕེ་ནར་ཏེ་དབུགས་ཧལ་ཧལ་བྱེད་པ་མཐོང་དུས་གད་མོ་ཡིད་
ཚིམ་པ་རེ་བགད། བསོད་བདེ་མེད་པའི་བུ་ཆུང་ཁོས་རང་ཉིད་ལ་འཇིགས་སྐྲག་
དང་ཆག་སྒོ་ཅི་འདྲའི་ཆེན་པོ་ཞིག་འཕྲད་རྒྱུ་ཡིན་པའི་ཟུར་ཙམ་ཡང་ག་ལ་
ཤེས།།།།

ལེའུ་ཉེར་བདུན་པ།

ཕེ་ནོ་ཁོ་ཉེན་རྟོག་པས་འཛིན་བཟུང་བྱས་པ།
ཕེ་ནོ་ཁོ་མཚོ་ངོགས་སུ་འབྱོར་ནས་མཚོ་ཡི་ཕྱོགས་སུ་བལྟས། ཡིན་ན་ཡང་ཁོས་
ཁྱི་ཉ་མ་མཐོང་། མཚོ་མོ་ནི་ཤེལ་གྱི་མེ་ལོང་ཆེན་པོ་ཞིག་ལྟར་འཇམ་ཞིང་ལྷིང་
འཇགས་སུ་གནས།
“ཁྱི་ཉ་གང་དུ་འདུག་གམ།”ཁོས་རོགས་པ་ཚོ་ལ་འཁོར་ནས་དྲིས།
“ཁོ་ཞོགས་ཟས་ཟ་རུ་ཕྱིན་པ་འདྲ།” ཁོ་ཚོའི་ཁྲོད་ནས་གཅིག་གིས་གད་མོ་
དགོད་བཞིན་སྨྲས།
“ཡང་ན། ཁོ་ཉལ་ཁྲིའི་སྟེང་དུ་ལོག་ནས་གཉིད་ཐུན་ཞིག་ཁུག་བཞིན་པ་
ཡིན་སྲིད།”གཞན་ཞིག་གིས་གད་མོ་དེ་བས་ཀྱང་ཆེ་བ་ཞིག་བགད་དེ་བསྣན།
ཁོ་ཚོའི་ཆོ་མེད་ཀྱི་ལན་དང་བླུན་རྟགས་ཀྱི་གད་མོ་ལས་ཕེ་ནོ་ཁོ་ཡིས་
རོགས་པ་ཚོས་རང་ཉིད་མགོ་སྐོར་བཏང་བ་དང་། བདེན་པ་མེད་པའི་གཏམ་
རྒྱུད་ཅིག་ལ་ཡིད་ཆེས་སུ་བཅུག་པ་ཤེས། ཁོ་དེ་ལ་ཤིན་ཏུ་མི་སྐྱིད་པར་གྱུར་
ནས་ཁོང་ཁྲོ་ཆེན་པོས་སྨྲས་པ།
“ཁྱི་ཉ་ཡོད་པའི་སྐོར་གྱི་གཏམ་རྒྱུད་བཤད་དེ་ང་མགོ་སྐོར་བཏང་བ་ལས་
ཁྱེད་ཚོ་ལ་བདེ་བ་ཅི་ཞིག་ཐོབ་སོང་ངམ།”
“ཨོ།དེ་ནི་ཧ་ཅང་སྐྱིད་པོ་ཞིག་རེད།”འདྲེ་ཕྲུག་ཆུང་ཆུང་ཚོས་མགྲིན་གཅིག་
ཏུ་ལན་བཏབ།
“བདེ་སྐྱིད་དེའི་ནང་དུ་ཅི་ཞིག་འདུས་ཡོད་དམ།”
“ཁྱོད་སློབ་གྲྭར་འགྲོ་མི་ཐུབ་པ་བཟོ་རྒྱུ་དང༌།ང་ཚོ་དང་མཉམ་དུ་ཡོང་བའི་
སྐུལ་མ་བྱེད་རྒྱུ་བཅས་འདུས་ཡོད། ཁྱོད་རང་རྟག་ཏུ་དུས་ཚོད་དམ་འཛིན་དང༌།
སློབ་སྦྱོང་ལ་ཧུར་བརྩོན་བྱེད་རྒྱུར་ངོ་ཚ་ཡི་མི་འདུག་གམ། ཁྱོད་དེ་འདྲའི་སློབ་
སྦྱོང་ལ་ཧུར་ཐག་བྱེད་རྒྱུར་ངོ་ཚ་ཡི་མི་འདུག་གམ།”
“ངས་སློབ་སྦྱོང་ཧུར་ཐག་བྱས་ན། ཁྱོད་ཚོ་དང་འབྲེལ་བ་ཅི་ཞིག་འདུག་
གམ།”
“དེ་ང་ཚོ་དང་འབྲེལ་བ་ཆེན་པོ་འདུག རྒྱུ་མཚན་ནི་དེས་དགེ་རྒན་གྱི་མིག་
ལམ་དུ་ང་ཚོ་ཡག་པོ་མེད་པ་མངོན་དུ་འཇུག་གི་འདུག”
“དེ་ག་རེ་བྱས་ནས་རེད།”
“རྒྱུ་མཚན་ནི། སློབ་སྦྱོང་བྱེད་མཁན་གྱི་བུ་ཚོས་ང་ཚོ་ལྟ་བུའི་སློབ་སྦྱོང་བྱེད་
འདོད་མེད་པ་རྣམས་མ་རབས་ཤིག་ཏུ་མངོན་དུ་འཇུག་གི་འདུག དེ་ཧ་ཅང་
སྡུག་པོ་རེད།ང་ཚོ་ལའང་སོ་སོའི་ལ་རྒྱ་ལོས་ཡོད།”
“དེ་འདྲ་ཡིན་ན། ངས་ཅི་ཞིག་བྱས་ནས་ཁྱོད་ཚོའི་འདོད་པ་སྐོང་དགོས་
སམ།”
“ཁྱོད་ཀྱིས་ང་ཚོ་ལ་མིག་དཔེ་བལྟས་ནས་སློབ་གྲྭ་དང༌།སློབ་ཚན།དགེ་རྒན་
ལ་སྡང་དགོས། དེ་དག་ནི་ང་ཚོའི་དགྲ་བོ་ཆེ་ཤོས་གསུམ་རེད།”
“གལ་སྲིད་ང་ལ་མུ་མཐུད་སློབ་སྦྱོང་བྱེད་པའི་འདོད་པ་ཡོད་ན་ཅི་བྱེད་
དགོས་སམ།”
“དེ་འདྲ་ཡིན་ན། ཁྱོད་དང་ང་ཚོའི་བར་ལ་འབྲེལ་བ་ཅི་ཡང་མེད།གོ་སྐབས་
ཤིག་འཐོབ་མ་ཐག་ང་ཚོས་ཁྱོད་ལ་དེའི་རིན་དོད་འཇལ་དུ་འཇུག་གི་ཡིན།”
“དངོས་གནས་ཟེར་རམ།” ཨ་ལད་པད་ཀོ་ཡིས་མགོ་བོ་གཡུག་བཞིན་སྨྲས།
“ཁྱོད་ཚོས་ང་གད་མོ་འཆོར་དུ་འཇུག་གི་འདུག”
“ཨ་ཙི། ཕེ་ནོ་ཁོ།” ཁོ་ཚོའི་ཁྲོད་ཀྱི་བུ་ཆེ་ཤོས་དེས་ཁོའི་མདུན་བཀག་སྟེ་
བཤད། “ཁྱོད་ལ་ང་ཚོ་ལས་ལྷག་པ་ཅི་ཡང་མེད། འདིར་ཡོང་ནས་ང་ཚོ་ལ་ཁ་ཕོ་
བཤད་མི་དགོས། གལ་སྲིད་ཁྱོད་ང་ཚོ་ལ་མ་སྐྲག་ན། ང་ཚོ་ཁྱོད་ལ་མི་སྐྲག ཁྱོད་
ཀྱི་ཁ་གཏད་དུ་ང་ཚོ་བདུན་ཡོད་པ་མ་རྗེད་ཨང་།”
“བདུན་ཨེ། སྡིག་པ་ཆེན་པོ་བདུན་ºདང་འདྲ་པོ་ཟེར་རམ།” ཕེ་ནོ་ཁོས
གད་མོ་ཆེན་པོ་ཞིག་བགད་དེ་བཤད།
“ཁོ་ལ་ཉོན་དང༌།ཁོས་ང་ཚོ་ཚང་མར་དམའ་འབེབས་བྱས་བྱུང༌།ཁོས་ང་ཚོ་
ལ་སྡིག་པ་ཆེན་པོ་བདུན་ལབ་སོང་།”
ཁོ་ཚོའི་ཁྲོད་ནས་བུ་གཅིག་གིས་ཕེ་ནོ་ཁོའི་མགོ་ཐོག་ཏུ་ཁུ་ཚུར་ཞིག་གཞུས་
པ་དང༌། “དེ་རང་གིས་ཁྱེར་ནས་དོ་ནུབ་དགོང་ཟས་ཀྱི་ཆེད་དུ་ཉོར་ཅིག”ཅེས་
བཤད།
ཡིན་ན་ཡང༌། དེ་ནི་ཕར་གཞུ་ཚུར་ཉོ་གཉིས་ཀ་རེད་དེ། ཨ་ལད་པད་ཀོ་
ཡིས་ཀྱང་འཕྲལ་མར་ཁོ་ལ་ཕྱིར་གཞུས་པ་བཤད་ཅི་ལ་དགོས།སྐད་ཅིག་ཉིད་ལ་
འཁྲུག་འཛིང་དེ་ཛ་དྲག་ཏུ་གྱུར།
ཕེ་ནོ་ཁོ་གཅིག་པུ་ཡིན་ཡང༌། ཁོས་དཔའ་བོ་ཞིག་ལྟར་རང་སྲུང་བྱས། ཁོས་
ཆེས་མཁྲེགས་ཤོས་ཀྱི་ཤིང་ལས་གྲུབ་པའི་རྐང་པ་བཀོལ་ནས་དགྲ་བོ་རྣམས་ཉེ་
སར་བཅར་དུ་མ་བཅུག་ལ།ཁོའི་རྐང་པ་གང་དུ་ཕོག་པའི་ཡུལ་ལ་དྲན་གསོའི་རྨ་
ཤུལ་རེ་བཏོད།
བུ་ཆུང་ཚོ་ཨ་ལད་པད་ཀོ་དང་ལག་འཛིང་བྱེད་ཐབས་མ་བྱུང་བ་དེར་ཁོང་
ཁྲོ་ཆེན་པོ་ལངས་པས། ཁོ་ཚོས་མཚོན་ཆ་གཞན་སྤྱོད་དགོས་ཁེལ། ཁོ་ཚོས་དཔེ་
ཁུག་གི་ཁ་ཕྱེ་ནས་དཔེ་དེབ་རྣམས་ཁོའི་ཐོག་ཏུ་འཕེན་འགོ་བརྩམས། ཁོ་ཚོས་
བརྡ་སྤྲོད་ཀྱི་དེབ་དང་། ཚིག་མཛོད། དག་ཆ་སློབ་དེབ། ས་ཁམས་སློབ་དེབ། ད་
རུང་དེ་མིན་གྱི་སློབ་དེབ་གཞན་རྣམས་འཕངས། འོན་ཀྱང་། ཕེ་ནོ་ཁོ་མགྱོགས་
ཤིང་མིག་རྣོ་བས།རྟག་ཏུ་དུས་ཐོག་ལ་གཟུར་ཐུབ་པ་བྱུང་བས།དཔེ་དེབ་རྣམས་
ཁོའི་མགོ་ཐོག་ནས་ཕྱིན་ཏེ་ཐམས་ཅད་མཚོ་ནང་དུ་ལྷུང༌།
ཁྱོད་ཀྱིས་ཉ་རྣམས་ཅི་འདྲའི་ཧང་སང་ཡོད་པའི་ཐད་ལ་བསམ་བློ་ཞིག་
ཐོངས་དང་། ཁོ་ཚོས་དཔེ་དེབ་རྣམས་ཟ་རྒྱུ་ཞིག་རེད་སྙམ་ནས་ཁྱུ་དང་ཁྱུ་བྱས་
ཏེ་ཡོང་། འོན་ཀྱང༌། ཁོ་ཚོས་ཤོག་ལྷེ་གཅིག་གམ་གཉིས། ཡང་ན་མདུན་ཤོག་
གཅིག་ཟོས་རྗེས། ལམ་སེང་ཁ་ནང་ནས་ཕྱིར་འཕངས་ཏེ“ཨ་ཙི། འདི་ང་ཚོའི་ཁ་
ཟས་མ་རེད། ང་ཚོ་འདི་ལས་ལེགས་པ་ཞིག་ཟ་རྒྱུར་གོམས་ཡོད”ཟེར་བ་ལྟར་ངོ་
གདོང་སྙེར་སྙེར་བྱས།
མཚམས་དེར་འཛིང་མོ་སྔར་བས་ཀྱང་ཛ་དྲག་ཆེ་བར་གྱུར་པ་དང༌།ཆུ་ནང་
ནས་དོན་ཏེ་དལ་བུར་ཡར་མཚོ་ངོགས་སུ་འགོས་པའི་སྡིག་སྲིན་ཆེན་པོ་ཞིག་
གིས་རྒྱ་གླིང་རྙིང་པ་ཞིག་དང་འདྲ་བའི་སྐད་འཛེར་འཛེར་གྱིས་འདི་ལྟར་བོས།
“མ་རབས་ཆུང་ཆུང་ཚོ། འཛིང་མོ་དེ་མཚམས་ཞོག ཁྱོད་ཚོས་མ་རབས་མ་
གཏོགས་ཅི་ཡང་མི་ཤེས། བུ་ཆུང་ཚོའི་བར་གྱི་ལག་འཛིང་ལ་མཇུག་འབྲས་ཡག་
པོ་བྱུང་བ་ཤིན་ཏུ་དཀོན།ཆག་སྒོ་ཞིག་འབྱུང་རྒྱུ་གཏན་ཁེལ་རེད།”
སྙིང་རྗེ་བའི་སྡིག་སྲིན། ཁོས་རླུང་ལ་བསླབ་བྱ་བརྒྱབས་ན་དེ་ལས་ཡག་པ་
ཡོང་སྲིད་དེ། ཐ་ན་འདྲེ་ཕྲུག་ཕེ་ནོ་ཁོ་ཡིས་ཀྱང་ཁ་ཕྱིར་འཁོར་ནས་ཁོ་ལ་ཁྲེལ་ལྟ་
བྱས་ཏེ་བཤད་པ།
“སྡིག་སྲིན་ལྟས་ངན་ཁྱོད་ཁ་ཚུམས། ཁྱོད་ཀྱིས་སོ་སོའི་མིད་པའི་ནང་ཡོད་
པའི་ཆམ་པ་དེ་བཅོས་ཆེད་སྨན་འཇིབ་དང་ཡག་ཤོས་རེད།”
སྐབས་དེར་བུ་རྣམས་ལ་སོ་སོའི་དཔེ་དེབ་དག་ཚར་ནས་འཕེན་རྒྱུ་མེད
པས། ཉེ་འགྲམ་ན་ཡོད་པའི་ཕེ་ནོ་ཁོ་ཡི་དཔེ་ཁུག་ལ་ཟུར་གྱིས་བལྟས་ནས་དེ་
ལག་ཏུ་བླངས་སོང༌།
ཁོའི་དཔེ་དེབ་རྣམས་ཀྱི་ཁྲོད་དུ་ཤོག་སྒམ་གྱི་རྒྱབ་ཤ་མཁྲེགས་པོ་དང་ཀོ་
ཤོག་གིས་བསྒྲིལ་བའི་དེབ་གཅིག་ཡོད་པ་དང་། དེ་ནི་ཨང་རྩིས་ཀྱི་བསྟན་བཅོས་
ཤིག་རེད།
བུ་གཅིག་གིས་དཔེ་ཆ་དེ་ལག་ཏུ་བླངས་པ་དང༌། ཕེ་ནོ་ཁོ་ཡི་མགོ་ལ་
དམིགས་ནས་ཤུགས་ཡོད་ཚད་ཀྱིས་འཕངས། ཡིན་ན་ཡང་། དེ་ཨ་ལད་པད་ཀོ་
ལ་ཕོག་རྒྱུའི་ཚབ་ཏུ་ཁོ་རང་ཉིད་ཀྱི་རོགས་པ་བུ་ཞིག་གི་དཔྲལ་བའི་སྟེང་དུ་ཁེལ་
བ་དང་། བུ་དེ་ཤོག་བུ་ཞིག་ལྟར་དཀར་པོ་དཀར་རྐྱང་དུ་གྱུར་ནས“ཨ་ཙི། ཨ་མ་
ལགས། ང་ལ་རོགས་པ་གནང་དང་། ང་འཆི་ཡི་འདུག”ཅེས་སྐད་ངན་ཤོར་ཞིང་།
ལུས་པོ་ཧྲིང་ངེར་བྱེ་མའི་ཐོག་ཏུ་ལོགབུ་རྣམས་ཀྱིས་ཁོ་ཤི་བ་རེད་བསམས་ནས་
ཞེད་ཐག་ཆོད་དེ་རྐང་པའི་མགྱོགས་ཚད་གང་ཡོད་ཀྱིས་བྲོས་པ་དང་། སྐར་མ་
འགའ་ཤས་ནང་ཁོ་ཚོ་མཐོང་ཡུལ་དུ་མེད་པར་གྱུར།
ཡིན་ན་ཡང༌། ཕེ་ནོ་ཁོ་མ་བྲོས་པར་བསྡད།སྡུག་བསྔལ་དང་འཇིགས་སྐྲག་
གིས་ཁོ་ཤི་མ་གསོན་དུ་གྱུར་ཡོད་རུང༌། ཁོ་མཚོ་ཁར་རྒྱུགས་ནས་སོ་སོའི་ལག་
ཕྱིས་ཆུ་ནང་དུ་སྦངས་ནས་ཉམ་ཐག་པའི་སློབ་གྲོགས་ཀྱི་དཔྲལ་བར་ཆུ་བླུག་
འགོ་བརྩམས། ཕེ་ནོ་ཁོས་ཡི་ཆད་ངང་དྲག་ཏུ་ངུ་བཞིན་ཡང་ནས་བསྐྱར་དུ་ཁོའི་
མིང་ནས་བོས་ཏེ་སྨྲས་དོན།
“ཨེ་གྷན། ང་ཡི་ཉམ་ཐག་པའི་ཨེ་གྷན། ཁྱོད་ཀྱིས་མིག་ཕྱེ་ནས་ང་ལ་ལྟོས་
དང་། ཁྱོད་ཀྱིས་ལན་མི་འདེབས་པའི་རྒྱུ་མཚན་ཅི་ཡིན། ངས་འདི་བྱས་མེད།
ཁྱོད་ལ་འདི་ལྟར་རྨས་སྐྱོན་གཏོང་མཁན་དེ་དངོས་གནས་ང་མིན། ཁྱོད་ཀྱིས་ང་
ལ་ཡིད་ཆེས་བྱོས་དང་། དེ་ང་མིན།ཨེ་གྷན། ཁྱོད་ཀྱིས་མིག་ཕྱེས་དང་། གལ་སྲིད་
ཁྱོད་ཀྱིས་མུ་མཐུད་མིག་བཙུམས་པ་ཡིན་ན། ང་ཡང་འཆི་རྒྱུ་ཡིན། ཨ་ཙི། ངས་
ཅི་ཞིག་བྱ་དགོས་སམ། ང་རང་ཇི་ལྟར་ནང་དུ་ལོག་ཐུབ་བམ། ངས་ཇི་ལྟར་ཕྱིར་
ཨ་མ་བཟང་པོའི་སར་ལོག་ནས་གདོང་སྟོན་ཐུབ་བམ། ང་ལ་ཅི་ཞིག་འབྱུང་རྒྱུ་
རེད་དམ། ང་གང་དུ་འཕུར་ཐུབ་བམ། ཨ་ཙི། གལ་སྲིད་ང་རང་སློབ་གྲྭར་ཕྱིན་
ཡོད་ན་ཅི་འདྲའི་ཡག་ཨང་། ལྡབ་སྟོང་གིས་ཡག་པ་ཡོད་ངེས་རེད། ངས་ཅིའི་
ཕྱིར་རོགས་པ་ཚོའི་ཁར་ཉན་པ་ཡིན་ནམ། ཁོ་ཚོ་ནི་ང་རྩ་མེད་དུ་གཏོང་མཁན་
རེད།དགེ་རྒན་གྱིས་ང་ལ་བརྗོད་པ་དང་།ཨ་མ་ཡིས“རོགས་པ་ངན་པ་ལ་གཟབ་
གཟབ་བྱེད་དགོས’ཞེས་ཡང་ཟློས་བསྐྱར་ཟློས་བྱས་བྱུང༌། ཀྱེ་ཧུད། ང་ལ་ཅི་ཞིག་
འབྱུང་རྒྱུ་རེད་དམ། ང་ལ་ཅི་ཞིག་འབྱུང་རྒྱུ་རེད་དམ། ང་ལ་ཅི་ཞིག་འབྱུང་རྒྱུ་
རེད་དམ།”
དེ་ལྟར་ཕེ་ནོ་ཁོ་ཡིས་ངུ་བ་དང་ཆོ་ངེ་འདེབས་པ། མགོ་ལ་ཁུ་ཚུར་གྱིས་རྡུང་
འགོ་བརྩམས་ཏེ།ཉམ་ཐག་པའི་ཨེ་གྷན་གྱི་མིང་ནས་བོས།གློ་བུར་དུ་ཁོས་ཇེ་ཉེར་
ཡོང་བཞིན་པའི་རྡོག་སྒྲ་ཞིག་ཐོས།
ཁོས་ཁ་བསྐོར་ནས་བལྟས་པ་ན་དམག་མི་གཉིས་མཐོང་།
“ཁྱོད་ཐང་ཐོག་ཏུ་ལོག་ནས་ཅི་བྱེད་ཀྱིན་ཡོད།” ཁོ་གཉིས་ཀྱིས་ཕེ་ནོ་ཁོ་ལ་
དྲིས།
“ངས་རང་གི་སློབ་གྲོགས་ལ་རོགས་བྱེད་ཀྱིན་ཡོད།”
“ཁོ་ལ་རྨས་སྐྱོན་ཐེབས་འདུག་གམ།”
“ཐེབས་ཡོད་པར་སྣང་།”
“དངོས་གནས་རྨས་སྐྱོན་ཐེབས་འདུག” ཁོ་གཉིས་ལས་གཅིག་གིས་མར་
བསྒུར་ནས་ཨེ་གྷན་ལ་ཞིབ་ཏུ་ལྟ་བཞིན་སྨྲས།
“བུ་འདིའི་དཔྲལ་བར་རྨས་སྐྱོན་ཕོག་འདུགསུས་རྨས་སྐྱོན་བཏང་བ་རེད།”
“ང་མིན།” ཨ་ལད་པད་ཀོ་ཡིས་དབུགས་གཏོང་མི་ཐུབ་པར་ལྡབ་ལྡིབ་ཏུ་
བཤད།
“གལ་སྲིད་ཁྱོད་མིན་ན།སུས་བྱས་པ་རེད།”
“ང་མིན།”ཕེ་ནོ་ཁོ་ཡིས་བསྐྱར་དུ་བཟླས།
“ཁོ་ལ་རྨས་སྐྱོན་གཏོང་བྱེད་གང་རེད་དམ།”
“དེབ་འདི་རེད།” ཨ་ལད་པད་ཀོ་ཡིས་ཤོག་སྒམ་མཁྲེགས་པོ་དང་ཀོ་ཤོག་
ནང་བསྒྲིལ་བའི་ཨང་རྩིས་ཀྱི་བསྟན་བཅོས་དེ་ཐང་ནས་ཡར་བསྒྲུགས་ཏེ་དམག་
མི་གཉིས་ལ་བསྟན།
“འདི་སུའི་རེད་དམ།”
“ངའི་རེད།”
“ད་འགྲིག་སོང་།མང་པོ་ཤེས་འདོད་མེད།ཡར་ལངས་ནས་ད་ལྟ་རང་ང་ཚོ་
དང་ལྷན་དུ་ཤོག”
“ཡིན་ན་ཡང་ང——
་ཚོ་དང་ལྷན་དུ་ཤོག”
“ཡིན་ན་ཡང་། ང་ཉེས་མེད་ཡིན།”
“ང་ཚོ་དང་ལྷན་དུ་ཤོག”
ཁོ་ཚོ་མ་ཕྱིན་སྔོན་དུ། དམག་མི་གཉིས་ཀྱིས་མཚོ་ངོགས་ཀྱི་ཉེ་འཁོར་ན་གྲུ་
ལ་བསྡད་དེ་རྒྱུ་བཞིན་པའི་ཉ་པ་འགའ་ཤས་བོས་ནས་སྨྲས་དོན།
“ངེད་གཉིས་ཀྱིས་མགོ་ལ་རྨས་སྐྱོན་ཕོག་པའི་བུ་འདི་ཁྱོད་ཚོའི་ལག་ཏུ་
འཇོག་གི་ཡིན། ཁོ་ཁྱོད་ཚོའི་ཁང་པའི་ནང་ཁྱེར་ནས་སྨན་བཅོས་བྱོས། ངེད་
གཉིས་སང་ཉིན་ཁོ་ལ་ལྟ་བར་ཡོང་གི་ཡིན།”
དེ་ནས་ཁོ་གཉིས་ཀྱིས་ཕེ་ནོ་ཁོ་ལ་ཁ་ཕྱིར་བསྐོར་བ་དང༌།ཕེ་ནོ་ཁོ་ཁོ་གཉིས་
ཀྱི་བར་དུ་བཞག་སྟེ་བཀའ་གཏོང་བའི་ངག་གིས་བརྗོད་པ།
“རྒྱུགས། གོམ་པ་མགྱོགས་ཙམ་རྒྱོབས་མ་གཏོགས་དེ་ལས་ཀྱང་སྡུག་པ་མྱོང་
དགོས་འཁེལ་ཡོང་།”
བཙན་བཀའ་དེ་བསྐྱར་དུ་ཟློས་མ་དགོས་པར་ཨ་ལད་པད་ཀོ་ཁོ་གྲོང་ཚོའི་
ཐད་ལ་ཟུག་པའི་ལམ་དུ་ཆས་འགོ་བརྩམས། ཡིན་ན་ཡང་། ཤ་ཚ་བའི་འདྲེ་ཕྲུག་
དེས་རང་ཉིད་གང་དུ་ཡོད་པ་བཤད་དཀའ། ཁོས་རང་ཉིད་ཀྱིས་རྨི་ལམ་ཞིག་
རྨི་བཞིན་ཡོད་པ་འདྲ་དྲན་ལ། དེ་ནི་ཅི་འདྲའི་འཇིགས་སུ་རུང་བའི་རྨི་ལམ་
ཞིག་རེད་ཨང༌། ཁོ་རང་ཚུགས་ཡོངས་སུ་ཤོར་ཡོད། ཁོའི་མིག་ལམ་དུ་གཟུགས་
གཉིས་རེ་མངོན་ལ། རྐང་པ་འདར་ཞིང་ལྕེ་ཡ་མཆུའི་སྟེང་དུ་འབྱར་ནས་ཚིག་
འབྲུ་གཅིག་ཀྱང་སྨྲ་མི་ཐུབ། འོན་ཀྱང༌། དེ་འདྲའི་ཚོར་ཤེས་དང་དབང་ཤེས་བྲལ་
བའི་ཁྲོད་དུ་ཁོའི་སེམས་པ་སྙིང་རྗེ་བྲལ་བའི་ཚེར་མ་ཞིག་གིས་ཕིག ངོ་མ་དེ་ནི་
ཁོ་རང་དམག་མི་གཉིས་ཀྱི་བར་དུ་བཙིར་ནས་ལྷ་མོ་བཟང་པོའི་ཁང་པའི་སྒེའུ་
ཁུང་འོག་ནས་འགྲོ་དགོས་པའི་བསམ་བློ་དེ་རེད། ཁོ་དེ་ལྟར་འགྲོ་བ་ལས་ཤི་ན་
འདོད།
ཁོ་ཚོ་གྲོང་ཚོའི་ནང་འབྱོར་ཚར་དུས། རླུང་འཚུབ་ཅིག་ལངས་ཏེ་ཕེ་ནོ་ཁོ་ཡི་
ཞྭ་མོ་ཁོའི་མགོ་ཐོག་ནས་བཀྱགས་ཏེ་གོམ་པ་བཅུ་ཙམ་གྱི་མཚམས་སུ་ཁུར།
“ཁྱོད་ཀྱིས་ང་ལ་ཞྭ་མོ་ལེན་དུ་འགྲོ་བའི་ཆོག་མཆན་སྟེར་ན་ཆོག་གམ།” ཨ་
ལད་པད་ཀོ་ཡིས་དམག་མི་གཉིས་ལ་དྲིས།
“རྒྱུགས།མགྱོགས་ཙམ་བྱོས་ཨ།”
ཨ་ལད་པད་ཀོ་ཕྱིན་ནས་ཞྭ་མོ་ཡར་བསྒྲུགས།ཡིན་ན་ཡང་།ཁོས་ཞྭ་མོ་མགོ་
ཐོག་ཏུ་གྱོན་རྒྱུའི་ཚབ་ཏུ་སོ་བར་དུ་བཙིར་ནས་མགྱོགས་ཚད་གང་ཡོད་ཀྱིས་
མཚོ་ངོགས་ཀྱི་ཕྱོགས་སུ་རྒྱུགས།
དམག་མི་གཉིས་ཀྱིས་ཁོའི་རྗེས་ཟིན་རྒྱུ་དཀའ་མོ་རེད་བསམས་པས། ཁྱིའི་
རྒྱུགས་འགྲན་ཐམས་ཅད་ཀྱི་ཁྲོད་ནས་ཨང་དང་པོ་ལེན་མཁན་གྱི་འབྲོག་ཁྱི་
ཆེན་པོ་ཞིག་ཁོའི་རྗེས་སུ་བཏང༌། ཕེ་ནོ་ཁོ་མྱུར་བར་རྒྱུགས་མོད། ཁྱི་དེ་ཁོ་ལས་
མགྱོགས་པར་རྒྱུགས། ཛ་དྲག་གི་རྒྱུགས་འགྲན་དེའི་མཇུག་འབྲས་ལ་ལྟ་ཆེད། མི་
རྣམས་དངངས་འཚབ་ཆེན་པོས་སོ་སོའི་སྒེའུ་ཁུང་ཐད་དུ་ཡོང་བ་དང་སྲང་ལམ་
ནང་དུ་ཚོགས་སོ།།།།

ལེའུ་ཉེར་བརྒྱད་པ།

ཕེ་ནོ་ཁོ་ཉ་ལྟར་སྣུམ་སྲེག་བཏང་བ་ལས་ཐར་བ།
ཛ་དྲག་གི་རྒྱུགས་འགྲན་དེའི་ནང༌། འབྲོག་ཁྱི་ཨལ་ཌོ་རོ་ཧ་ཅང་མྱུར་བར་རྒྱུགས་
ནས་ཧ་ལམ་ཁོའི་རྗེས་ཟིན་ལ་ཉེ་བས། ཕེ་ནོ་ཁོ་ཡིས་རང་ཉིད་ཤོར་སོང་སྙམ་
པའི་ཤིན་ཏུ་འཇིགས་སུ་རུང་བའི་སྐད་ཅིག་མ་ཞིག་བྱུང༌།
ཨ་ལད་པད་ཀོ་ཡིས་རྒྱབ་ཏུ་ཉེ་བར་བཅར་བའི་སེམས་ཅན་འཇིགས་སུ་
རུང་བ་དེའི་དབུགས་ཀྱི་ཧལ་སྒྲ་ཐོས་ཐུབ་ལ། ཁོ་གཉིས་ཀྱི་བར་དུ་ལག་མགོའང་
ཐར་ས་མེད་པ་དང་། ཐ་ན་ཁོས་ཁྱི་དེའི་དྲོད་ལམ་ལམ་གྱི་ཁ་རླངས་ཀྱང་ཚོར་
ཐུབ།
སྟབས་ལེགས་པ་ཞིག་ལ། མཚོ་ངོགས་ཉེ་ས་ན་ཡོད་པ་དང་། མཚོ་ནང་དུ་
བསླེབ་པར་གོམ་པ་འགའ་ཤས་ལས་མེད།
ཨ་ལད་པད་ཀོ་མཚོ་ངོགས་ཀྱི་བྱེ་མའི་ནང་འབྱོར་མ་ཐག ཧ་ལས་པའི་
མཆོང་ལྡིང་ཆེན་པོ་ཞིག(སྦལ་པ་ཞིག་གིས་ཀྱང་དེ་ལས་ལེགས་པ་མཆོང་ཐུབ་ཀྱི་
མ་རེད།)བརྒྱབས་ཏེ་ཆུའི་ནང་དུ་འཛུལ།
ཁོ་དང་མི་འདྲ་བར་འབྲོག་ཁྱི་ཨལ་ཌོ་རོ་ཡིས་རྒྱུགས་མཚམས་འཇོག་འདོད་
སྐྱེས། འོན་ཀྱང༌། རྒྱུགས་ཤུགས་ཆེ་དྲགས་པའི་སྟོབས་ཀྱིས་མཚམས་འཇོག་ལོང་
མ་བྱུང་བར་ཆུ་ནང་དུ་ལྷུང་། བསོད་བདེ་དམན་པའི་ཁྱི་དེས་རྐྱལ་རྒྱག་མི་ཤེས་
ཀྱང་ཁོས་ཁྱི་སུག་གཡུགས་ནས་ཆུ་སྟེང་དུ་གཡེང་བའི་འབད་བརྩོན་ཆེན་པོ་བྱས་
རུང༌།ཁོས་ཇི་ཙམ་རྐང་གཡུག་ལག་གཡུག་མང་བ་བྱས་པ་དེ་ཙམ་གྱིས་མགོ་བོ་
ཐུར་ལ་ཕྱོགས་ནས་ཆུ་ནང་དུ་བྱིང།
ཁོ་སླར་ཡང་ཆུའི་སྟེང་དུ་དོན་པ་ན། འཇིགས་སྐྲག་གིས་མིག་ཟུང་གཡོ་
བཞིན་འདི་ལྟར་སྐད་བརྒྱབས།
“ང་རང་ཆུའི་ནང་དུ་ནུབ་ཀྱིན་འདུགང་རང་ཆུའི་ནང་དུ་ནུབ་ཀྱིན་འདུག”
“ཆུ་ནང་དུ་ནུབ་ཅིག”ཕེ་ནོ་ཁོས་རང་ཉིད་ཉེན་ཁ་མཐའ་དག་ལས་ཐར་བ་
མཐོང་སྟབས།ཐག་རིང་ནས་དེ་ལྟར་སྐད་བརྒྱབས།
“ང་ལ་རོགས་པ་གནོང་དྭང༌། བརྩེ་བའི་ཕེ་ནོ་ཁོ། ང་འཆི་བ་ལས་སྐྱོབ་
རོགས།”
ཨ་ལད་པད་ཀོ་དེ་ལ་དོན་དངོས་ཐོག་སེམས་ཤིན་ཏུ་བཟང་པོ་ཞིག་ཡོད་
སྟབས། ཉམ་ཐག་པའི་ངུ་འབོད་དེས་ཁོ་ལ་སྙིང་རྗེ་སྐྱེ་རུ་བཅུག་པ་དང༌། ཁོས་ཁྱི་
ལ་ཁ་བསྐོར་ནས་སྨྲས་པ།
“གལ་སྲིད་ངས་ཁྱོད་ཀྱི་སྲོག་བསྐྱབས་ན། ཁྱོད་ཀྱིས་ང་ལ་མུ་མཐུད་སུན་པོ་
མི་བཟོ་བ་དང་།ངའི་རྗེས་མི་འདེད་པའི་དམ་བཅའ་འཇོག་གམ།”
“ངས་དམ་བཅའ་འཇོག་གི་ཡིན། ངས་དམ་བཅའ་འཇོག་གི་ཡིན། སྙིང་རྗེ་
དགོངས་ནས་མྱུར་དུ་སྐྱོབ་རོགས། དེ་མིན་ཁྱེད་ཀྱིས་སྐར་མ་ཕྱེད་ཙམ་འགྱངས་
ན།ང་འཆི་རྒྱུ་རེད།”
ཕེ་ནོ་ཁོ་ལ་ཐེ་ཚོམ་ཕྲན་ཙམ་སྐྱེས། འོན་ཀྱང་། དེ་ནས་ཁོས་སོ་སོའི་ཨ་
པ་རྒྱུན་པར་བྱ་སྤྱོད་བཟང་པོ་ཞིག་ནམ་ཡང་ཆུད་ཟོས་སུ་འགྲོ་མི་སྲིད་ཚུལ་
གསུངས་པ་དྲན་པས། འབྲོག་ཁྱི་ཨལ་ཌོ་རོ་ཡི་ཕྱོགས་སུ་རྐྱལ་བ་དང་། ལག་
གཉིས་ཀས་དེའི་རྔ་མ་ནས་འཇུས་ཏེ་མཚོ་ངོགས་ཀྱི་བྱེ་མ་སྐམ་པོའི་ཐོག་ཏུ་བདེ་
བླག་ཏུ་ཐེན།
ཉམ་ཐག་པའི་ཁྱི་དེ་ཡར་ལངས་པའི་ནུས་པ་དང་བྲལ་འདུག ཁོས་ཚྭ་ཆུ་
ཤིན་ཏུ་མང་པོ་བཏུངས་པས་ལྒང་བུ་ཞིག་ལྟར་གྱུར་འདུག ཡིན་ན་ཡང་། ཨ་
ལད་པད་ཀོ་ཡིས་ཁོ་ལ་དེ་འདྲའི་བློ་འགེལ་མི་འདོད་སྟབས།སླར་ཡང་ཆུ་ནང་དུ་
མཆོངས་ན་ལེགས་ཤོས་རེད་བསམས། ཁོ་རང་མཚོ་ངོགས་ནས་ཕར་ཙམ་རྐྱལ་
བ་དང་།ཁོས་སྲོག་བསྐྱབས་པའི་གྲོགས་པོ་ལ་འདི་ལྟར་བོས།
“ཨལ་ཌོ་རོ། བདེ་མོར་བཞུགས། ཁྱོད་ཕྱིར་ལོག་པའི་ལམ་བདེ་བར་སྨོན།
ཡུལ་མི་ཚང་མར་ངས་བཀྲ་ཤིས་བདེ་ལེགས་ཞུ་ཡི་འདུག་ལབ་རོགས།”
དེར་འབྲོག་ཁྱིས“བདེ་མོར་ཕེབས། ཕེ་ནོ་ཁོ། ངའི་སྲོག་བསྐྱབས་པར་བཀའ་
དྲིན་ཤིན་ཏུ་རབ་ཏུ་ཆེ།ཁྱེད་ཀྱིས་ང་ལ་ཕན་ཐོགས་ཆེན་པོ་ཞིག་བསྒྲུབས་པ་རེད་
ལ། འཇིག་རྟེན་འདིར་གང་ཕར་བྱིན་པ་དེ་ཚུར་འཁོར་ངེས་རེད། གལ་སྲིད་གོ་
སྐབས་ཤིག་བྱུང་ན།ངས་དེ་གཏན་ནས་བརྗེད་མི་སྲིད”ཅེས་སྨྲས།
ཕེ་ནོ་ཁོ་མུ་མཐུད་རྐྱལ་ནས་ཕྱིན་པ་དང༌། ཁོས་རྟག་ཏུ་མཚོ་ངོགས་ཀྱི་ས་
ཆའི་ཉེ་ས་བཟུང་ནས་ཕྱིན། མཐར་ཁོས་བདེ་འཇགས་ཀྱི་ས་ཆ་ཞིག་ཏུ་འབྱོར་
སོང་སྙམ། ཁོས་མཚོ་ངོགས་སུ་ཞིབ་ལྟ་ཐེངས་ཤིག་བྱས་པ་ན། བྲག་རྡོའི་ཁྲོད་
དུ་བྲག་ཕུག་ཅིག་མཐོང་ཞིང་།དེ་ལས་དུ་བ་ཡར་བར་སྣང་དུ་མཆེད་ཀྱིན་ཡོད།
“བྲག་ཕུག་དེའི་ནང་ཏན་ཏན་མེ་ཡོད་ངེས་རེད། དཔེ་ཡག་པོ་རེད། ང་རང་
ཕྱིན་ནས་སྐམ་པོ་དང་དྲོན་པོ་བཟོ་དགོས་ལ།དེ་ནས?དེ་ནས་ཅི་བྱ་རིམ་གྱིས་ལྟ་
ཆོག”ཁོས་ཆིག་ལབ་ཅིག་བརྒྱབས།
ཁོས་དེ་ལྟར་ཐག་བཅད་དེ་བྲག་རྡོའི་འཁྲིས་སུ་བཅར། ཡིན་ན་ཡང་། ཡར་
འཛེགས་གྲབས་བྱེད་དུས། ཁོས་ཆུ་འོག་ནས་ཅི་ཞིག་ཡར་ཇེ་མཐོ་ནས་ཇེ་མཐོར་
འགྲོ་བ་དང༌། རང་ཉིད་བར་སྣང་དུ་བཏེགས་པ་ཚོར། ཁོས་འབྲོ་ཐབས་བྱས་
རུང་འཕྱི་དྲགས་སོང་། ·ཤིན་ཏུ་ཧ་ལས་ཤིང་ཧོན་འཐོར་བ་ཞིག་ལ། ཁོས་རང་
ཉིད་ཉ་རྒྱ་ཆེན་པོ་ཞིག་གི་ནང་ཚུད་པ་རྟོགས་པ་དང༌། རང་ཉིད་དང་ལྷན་དུ་
དབྱིབས་དང་ཆེ་ཆུང་སྣ་ཚོགས་ཀྱི་ཉ་ཁྱུ་ཞིག་ཀྱང་ཚུད་པ་དེ་དག་གིས་རེ་ཆད་
ཀྱི་རྣམ་ཤེས་གྲངས་མེད་ལྟར་འཕག་འཚག་རྒྱག་བཞིན་འདུག
སྐད་ཅིག་མ་དེར་ཉ་པ་ཞིག་བྲག་ཕུག་གི་སྒོ་རུ་ཕྱིར་དོན་པ་དང་།ཁོ་ཤིན་ཏུ་
མདོག་ཉེས་ཤིང་བཙོག་པས། མཚོ་བདུད་ཅིག་དང་མཚུངས། སྐྲ་ཡི་ཚབ་ཏུ་ཁོའི་
མགོ་བོ་རྩྭ་ལྗང་ཁུ་སྟུག་པོ་ཡིས་བཏུམས་ཡོད་པའི་ཐོག ཁོའི་ཤ་མདོག་ལྗང་ཁུ་
དང་། མིག་ཟུང་ལྗང་ཁུ་རེད་ལ།ཐ་ན་ཁོའི་ཐང་ལ་ཐུག་པའི་ཨག་ཚོམ་རིང་པོ་
དེའང་ལྗང་ཁུ་རེད་འདུག་པས། ཁོ་ནི་འབུ་རྩངས་པ་ཁ་རལ་ཆེན་པོ་ཞིག་ཀག་
ལང་བྱས་པ་དང་གཅིག་པ་གཅིག་རྐྱང་རེད།
ཁོས་མཚོ་ནས་ཉ་རྒྱ་ཡར་ཐེན་པ་དང་། ཚིམ་སྣང་ཆེན་པོའི་ངང་སྐད་
བརྒྱབས།
“དཀོན་མཆོག་གི་བཀའ་དྲིན་ལ།དེ་རིང་ཡང་ང་ལ་ཉ་ཡི་སྟོན་མོ་ཧ་ལས་
ཞིག་ཡོང་བ་འདུག”
“ང་རང་ཉ་མིན་པ་དེ་ཅི་འདྲའི་ལམ་འགྲོ་ཞིག་རེད་ཨང་།” ཕེ་ནོ་ཁོས་ཆིག་
ལབ་བརྒྱབས་པ་དང་།བློ་ཁོག་ཕྲན་ཙམ་ཞིག་སྐྱེས།
ཉ་ཡིས་གང་བའི་ཉ་རྒྱ་དེ་ནག་ཅིང་དུ་ཞག་འཁོར་བའི་བྲག་ཕུག་ཏུ་ཁྱེར།
བྲག་ཕུག་གི་དཀྱིལ་ན་སྣུམ་གྱིས་བཀང་བའི་རྔོ་སླང་ཆེན་པོ་ཞིག་བཙུགས་འདུག་
པའི་ནང་ཤ་མོང་བརྔོས་ནས་ཚིག་དྲི་སྣ་ལ་གཟན་པ་ཞིག་འཐུལ་ཡོད།
ཉ་པ་ལྗང་ཁུ་དེས“ད་ནི་ཉ་ཅི་འདྲ་བཟུང་འདུག་བལྟ་དགོས”ཞེས་སྨྲས་ཏེ།
བག་ལེབ་སྲེག་བྱེད་ཀྱི་ཤིང་ཁེམ་ཡུ་རིང་ལྟར་བཟོ་ལྟ་ཡོངས་སུ་ཤོར་བའི་ལག་པ་
ཆེན་པོ་ཞིག་ཉ་རྒྱའི་ནང་དུ་བརྐྱངས་ནས་ཉ་ལག་པ་གང་ཕྱི་རུ་བཏོན།
ཁོས་ཡིད་ཚིམ་པའི་ངང་ཉ་དེ་དག་ལ་ལྟ་ཙམ་དང་སྣོམ་ཙམ་བྱེད་ཀྱིན“ཉ་
འདི་དག་ཡག་པོ་འདུག”ཅེས་བརྗོད་པ་མ་ཟད། དྲི་མ་བསྣམས་རྗེས་ཉ་དེ་དག་
ཆུ་མེད་པའི་ཧ་ཡང་ཞིག་གི་ནང་དུ་གཡུགས།
ཁོས་ལག་པ་བརྐྱངས་ནས་ཉ་འདོན་པའི་ལས་དེ་ཐེངས་མང་བྱས་པ་དང༌།
ཁོས་ཉ་རྣམས་ཕྱི་རུ་འདོན་དུས། འགྲམ་ཆུ་ལངས་ནས་ཁོང་དགོད་འཆོར་བཞིན་
སྨྲས་དོན།
“ཅི་འདྲའི་ཉ་དཀར་ལེགས་པོ་ཞིག་རེད་ཨང་།”
“ཅི་འདྲའི་ཉ་ཆུང་སྤུས་ལེགས་འགའ་རེད་ཨང་།”
“ཉ་ལེབ་འདི་དག་ཞིམ་ཨང་།”
“སྡིག་སྲིན་འདི་དག་ཡག་ཨང་།”
“ཉ་ཆུང་ཨེང་ཀོ་ཝི་"འདི་རྣམས་ཅི་འདྲའི་བཟང་ཨང་།
ཉ་རྒྱའི་ནང་ཆེས་མཐའ་མར་ལུས་པ་དེ་ནི་ཕེ་ནོ་ཁོ་རེད།
ཉ་པས་ཕེ་ནོ་ཁོ་ཕྱི་ལ་བཏོན་མ་ཐག ཧོན་འཐོར་བའི་ངང་མིག་ལྗང་ཁུ་ཆེན་
པོ་གཉིས་ཆེས་ཆེར་གདངས་པ་དང་།ཅུང་དངངས་སྐྲག་སྐྱེས་ཏེ་སྐད་ཤོར།
“ཉ་འདི་རིགས་གང་གི་ཁོངས་སུ་གཏོགས་སམ།ངས་ཉ་འདི་ལྟ་བུ་ཞིག་ཟོས་
པ་གཏན་ནས་དྲན་གྱི་མི་འདུག”
ཁོས་ཕེ་ནོ་ཁོ་ལ་སླར་ཡང་དོ་ནན་གྱིས་བལྟས་པ་མ་ཟད། གཟབ་ནན་གྱིས་
ལུས་ཡོངས་ལ་བརྟགས་རྗེས་སྨྲས་པ།
“ད་ངས་ཤེས་སོང་། འདི་ཏན་ཏན་ཉ་ཁོའུ་རོ་གི་ཡིན་ངེས་རེད།
རང་ཉིད་ཉ་ཁོའུ་རོ་ཞིག་ཏུ་འཁྲུལ་བ་དེར་ཕེ་ནོ་ཁོ་ཞེད་ཐག་ཆོད་ནས་ཁོང་
ཁྲོའི་ངག་གིས་སྨྲས་པ།
“དངོས་གནས་ཉ་ཁོའུ་རོ་ཞིག་རེད། ཁྱོད་ཀྱིས་ང་རང་ཉ་ཁོའུ་རོ་ཞིག་ཏུ་
མཐོང་སོང་ངམ། ཅི་འདྲའི་ལེགས་པ་ལ། ངས་ཁྱོད་ལ་ལབ་ན། ང་རང་ཨ་ལད་
པད་ཀོ་ཞིག་ཡིན།”
“ཨ་ལད་པད་ཀོ་ཨེ།”ཉ་པས་ལན་བཏབ། “དྲང་པོ་བཤད་ན། ང་ལ་མཚོན་
ན་ཨ་ལད་པད་ཀོ་ནི་ཉ་གསར་པ་ཞིག་ཡིན། ཤིན་ཏུ་ལེགས། ངས་ཁྱོད་དགའ་སྤྲོ་
ཆེན་པོའི་ངང་ཟ་རྒྱུ་ཡིན།”
“ང་ཟོ་དང་འགྲིག འོན་ཀྱང་། ཁྱོད་ཀྱིས་ང་ཉ་ཞིག་མིན་པ་ཤེས་ཀྱི་འདུག་གམ།
ངས་ཁྱོད་རང་ལྟར་གཏམ་སྨྲ་ཞིང་རྒྱུ་མཚན་འདྲེན་པ་ཁྱོད་ཀྱིས་ཐོས་ཀྱི་མི་འདུག་
གམ།”
“དེ་དངོས་བདེན་རེད། ངས་ཁྱོད་རང་ང་ལྟར་སྐད་ཆ་སྨྲ་ཞིང་རྒྱུ་མཚན་
འདྲེན་པའི་འཇོན་ནུས་ལྡན་པའི་ཉ་ཞིག་ཡིན་པ་མཐོང་བས། ངས་ཁྱོད་ལ་འོས་
ཤིང་འཚམ་པའི་བརྩི་མཐོང་སྤྲོད་ཀྱི་ཡིན།”ཉ་པས་སྨྲས།
“བརྩི་མཐོང་དེ་ཅི་འདྲ་ཞིག་རེད་དམ།”
“ངའི་མཛའ་འབྲེལ་དང་དམིགས་བསལ་གྱི་བརྩི་མཐོང་དེ་མཚོན་སླད།ངས་ཁྱོད་
ཇི་ལྟར་འཚོད་དགོས་པའི་གདམ་ག་དེ་ཁྱོད་རང་ལ་སྟེར་རྒྱུ་ཡིན། ཁྱོད་རང་རྔོ་
སླང་ནང་བརྔོས་ན་འདོད་དམ། ཡང་ན་ལྡུམ་སྒོང་གི་ཁུ་བ་དང་ལྷན་དུ་བཙོས་
ན་འདོད།”
“དྲང་པོ་བཤད་ན། གལ་སྲིད་ངས་འདེམས་ཆོག་ན། ང་ལ་རང་དབང་ཐོབ་
ནས་ནང་དུ་ལོག་རྒྱུ་དེ་འདེམས་འདོད།”ཕེ་ནོ་ཁོ་ཡིས་ལན་བཏབ།
“ཁྱོད་ཀྱིས་ཀུ་རེ་རྩེད་ཀྱིན་ཡོད་དམ། ཁྱོད་ཀྱིས་ངས་ཉ་དཀོན་པོ་འདི་འདྲ་
ཞིག་གི་བྲོ་བ་མྱོང་བའི་གོ་སྐབས་དེ་འཆོར་དུའཇུག་གི་རེད་དྲན་ནམ། ངས་ཁྱོད་
ལ་བརྗོད་ཆོག ཆུ་འདི་ནས་ཉ་ཨ་ལད་པད་ཀོ་ཞིག་ཟིན་པ་དེ་ཉིན་ལྟར་འབྱུང་
བ་ཞིག་མ་རེད། གདམ་ག་དེ་ང་ལ་སྐྱུར་ཤོག ངས་ཁྱོད་རང་ཉ་གཞན་དག་དང་
ལྷན་དུ་རྔོ་སླང་ནང་བརྔོ་རྒྱུ་ཡིན་ལ། དེར་ཁྱོད་འདོད་བློ་ཚིམ་ངེས་རེད། རོགས་
ཟླ་དང་ལྷན་དུ་བརྔོས་པ་དེ་རྟག་ཏུ་སེམས་གསོ་ཞིག་རེད་ཨང་།”
གཏམ་དེ་ཐོས་རྗེས། སེམས་སྡུག་པའི་ཕེ་ནོ་ཁོ་ཡིས་ངུ་བ་དང༌། ཆོ་ངེ་
འདེབས་པ།ཞུ་བ་བྱེད་པ་བཅས་ཀྱི་འགོ་བརྩམས་ཏེ་ངུ་ངག་གིས་སྨྲས་དོན།
“གལ་སྲིད་ང་རང་སློབ་གྲྭར་ཕྱིན་ཡོད་ན་ཅི་འདྲའི་ལེགས་ཨང༌།ངས་རོགས་
ཟླ་ཚོའི་ཁར་ཉན་པས།ད་ལྟ་དེའི་རིན་དོད་འཇལ་བཞིན་ཡོད།”
དེ་ལྟར་ཁོས་ཉ་ལེབ་རིང་ལྟར་ཕར་གཡུག་ཚུར་གཡུག་དང་།ཉ་པ་ལྗང་ཁུའི་
ལག་པ་ལས་ཐར་བའི་འབད་བརྩོན་དཔག་མེད་བྱས་རུང་ངལ་བ་ཐམས་ཅད་
འབྲས་མེད་དུ་གྱུར་སོང་། ཉ་པས་རྩྭ་རྒྱུད་རིང་པོ་ཞིག་བཏོན་ཏེ་ཕེ་ནོ་ཁོ་རྒྱུ་མ་
ཡིན་པ་ལྟར་རྐང་པ་དང་ལག་པ་ནས་བསྡམས་རྗེས། ཉ་གཞན་རྣམས་དང་ལྷན་
དུ་ཧ་ཡང་ནང་དུ་གཡུགས།
དེ་ནས་ཁོས་གྲོ་ཡིས་གང་བའི་ཤིང་ཕོར་ཞིག་བླངས་ཏེ་ཉ་རྣམས་ལ་རེ་རེ་
བཞིན་གྲོ་བྱུག་འགོ་བརྩམས་པ་དང༌།ཉ་རྣམས་དེ་ལྟར་གྲ་སྒྲིག་བྱས་ཚར་མ་ཐག་
རྔོ་སླང་ནང་དུ་འཕངས།
ལྷོག་ལྷོག་ཏུ་འཁོལ་བཞིན་པའི་སྣུམ་གྱི་ནང་ལ་ཞབས་བྲོ་འཁྲབ་མཁན་ཐོག་
མ་དེ་ཤ་ཚ་བའི་ཉ་དཀར་རྣམས་གྱུར་པ་དང༌། དེའི་རྗེས་སྡིག་སྲིན་རྣམས་དང་།
དེ་ནས་ཉ་སར་ཌན་དག་དང་། དེ་ནས་ཉ་ལེབ་རྣམས། དེ་ནས་ཉ་ཨན་ཀོ་བ་ཚོ་
རེད་ལ། ཆེས་མཐའ་མ་དེར་ཕེ་ནོ་ཁོ་ཡི་རེས་ལ་བབ། ཁོས་རང་ཉིད་འཆི་བ་ལ་
ཤིན་ཏུ་ཉེ་ཞིང་འཆི་སྟངས་དེའང་ཤིན་ཏུ་སྡུག་པོ་ཡིན་པ་མཐོང་བས། བླ་ཤོར་
ནས་འདར་གསིག་དྲག་པོ་བརྒྱབས་པ་མ་ཟད། ཁོ་ལ་མུ་མཐུད་ཞུ་བ་བྱེད་པའི་
དབུགས་དང་སྐད་ངག་ལྷག་མེད།
ཡིན་ན་ཡང་། ཤ་ཚ་བའི་བུ་ཆུང་དེས་མིག་ཟུང་གིས་ཞུ་བ་བྱས། འོན་ཀྱང༌།
ཉ་པ་ལྗང་ཁུ་དེས་དེ་ལ་སྣང་འཇོག་ཏིལ་འབྲུ་ཙམ་ཡང་མི་བྱེད་པར་ཁོ་གྲོའི་ནང་
དུ་ཐེངས་ལྔ་དྲུག་ཙམ་བརྫངས་པ་ན། ད་གཟོད་ཁོའི་མགོ་ནས་རྐང་པ་བར་
དཀར་པོར་གྱུར་ནས་འཇིམ་དཀར་གྱིས་བཟོས་པའི་ཨ་ལད་པད་ཀོ་ཞིག་དང་
མཚུངས་སོ།།།།

ལེའུ་ཉེར་དགུ་པ།

ཁོ་ཕྱིར་ལྷ་མོའི་ཁང་པར་ལོག་པ།
ཉ་པས་ཕེ་ནོ་ཁོ་རྔོ་སླང་ནང་དུ་འཕེན་ཁ་ལ་མོ་དེར། ཁྱི་ཆེན་པོ་ཞིག་བྲག་ཕུག་
ནང་འཛུལ།དེ་ནི་བརྔོ་སྲེག་བཏང་བའི་ཉ་ཡི་དྲི་མ་ཞིམ་པོ་ཚོར་ནས་དེར་འོངས་
པ་རེད།
“མར་རྒྱུགས་ཤིག” ཉ་པ་དེས་གྲོ་བྱུགས་པའི་ཨ་ལད་པད་ཀོ་ལག་ནང་དུ་
བཟུང་སྟེ་འཇིགས་སྐུལ་བའི་ངང་ཁྱི་དེ་ལ་བཤད།
ཡིན་ན་ཡང་། སྤྱང་ཀི་ཞིག་ལྟར་བཀྲེས་ལྟོགས་ཀྱིས་མནར་བའི་ཁྱི་ཉམ་ཐག་
དེས་ངུ་ཟུག་བྱེད་སྟངས་དང་རྔ་མ་གཡུག་ཚུལ་ལ་བལྟས་ན། “ང་ལ་ཉ་ཁམ་གང་
སྟེར་དང་།ངས་ཁྱོད་ལ་བར་ཆད་མི་བཟོ”ཞེས་སྨྲ་བ་དང་མཚུངས།
“ངས་ཁྱོད་ལ་ཤོད་ཀྱི་ཡོད། མར་རྒྱུགས་ཤིག” ཉ་པས་སླར་ཡང་བཤད་པ
དང༌།རྐང་པ་བརྐྱངས་ནས་ཁྱི་དེ་ལ་རྡོག་ཐོ་ཞིག་གཞུས།
འོན་ཀྱང་། ཁྱི་དེ་བཀྲེས་ལྟོགས་ཀྱིས་རབ་ཏུ་མནར་ཡོད་པས། དེ་འདྲའི་སྣང་
ཆུང་བཟོད་མི་ཐུབ་པར་ཁོའི་སྟེང་དུ་མཆོངས་པ་མ་ཟད། འཇིགས་སུ་རུང་བའི་
མཆེ་བ་བསྟན་ནས་ངེར།
སྐབས་དེར་བྲག་ཕུག་ནང་ནས་སྐད་སྒྲ་ཤིན་ཏུ་གཉོམ་པོ་ཞིག་གྲགས་པ་
དང་། དེས་ཞུ་བ་བྱེད་པའི་ངང་འདི་ལྟར་བརྗོད།
“ང་སྐྱོབས་རོགས།ཨལ་ཌོ་རོ།གལ་སྲིད་ཁྱོད་ཀྱིས་ང་མ་བསྐྱབས་ན། ང་སྣུམ་
སྲེག་ཐེབས་ངེས་རེད།”
ཁྱི་དེས་ཕེ་ནོ་ཁོ་ཡི་སྐད་ངོ་ཆོད་སོང་། ཡིན་ན་ཡང་། ཤིན་ཏུ་ཡ་མཚན་པ་
ཞིག་ལ། ཁོས་སྐད་དེ་ཉ་པའི་ལག་ཏུ་བཟུང་བའི་དངོས་པོ་རྡོག་རྡོག་གྲོ་བྱུགས་
པ་ཞིག་ལས་ཡོང་བཞིན་པ་མཐོང༌།
དེ་བས་ཁོས་ཅི་ཞིག་བྱས་པ་ཤེས་སམ། ཁོས་མཆོང་ལྡིང་གཅིག་གིས་དངོས་
པོ་རྡོག་རྡོག་དེ་ཁ་ནང་དུ་བཟུང་ཞིང་། དེ་ནས་དམ་ལྷོད་རན་པོར་སོ་བར་དུ་
བཙིར་ནས་བྲག་ཕུག་གི་ཕྱི་རུ་ཤོར་ཏེ་གློག་འཁྱུག་པ་ལྟར་ཡལ་ཕྱིན།
ཉ་པས་རང་གི་ཤིན་ཏུ་ཟ་རྒྱུར་རྔམས་པའི་ཉ་དེ་ལག་ནས་འཕྲོག་པ་མཐོང་
བ་ན།ཁོང་ཁྲོ་རབ་ཏུ་ལངས་ནས་ཁྱི་དེའི་རྗེས་སུ་རྒྱུགས།འོན་ཀྱང༌།གོམ་པ་མང་
པོ་ཞིག་མ་ཕྱིན་སྔོན་དུ་གློ་ལུད་དྲག་པོ་ཞིག་ལངས་ནས་སྐྱུར་དགོས་ཐུག
འབྲོག་ཁྱི་ཨལ་ཌོ་རོ་གྲོང་ཚོའི་ནང་དུ་ཟུག་པའི་ལམ་བུའི་སྟེང་དུ་འབྱོར་བ་
ན།རྒྱུག་མཚམས་བཞག་སྟེ་གྲོགས་པོ་ཕེ་ནོ་ཁོ་དལ་བུར་ཐང་ཐོག་ཏུ་བཞག
“ངས་ཁྱོད་ལ་བཀའ་དྲིན་ཆེ་ཇི་ལྟར་ཞུ་དགོས་སམ།”ཨ་ལད་པད་ཀོས་ཡིས་
སྨྲས།
དེར་འབྲོག་ཁྱིས་ལན་འདི་ལྟར་བཏབ།
“དེ་ལྟར་ལབ་མི་དགོས། ཁྱོད་ཀྱིས་ངའི་སྲོག་བསྐྱབས་པ་དང་། ངས་དེའི་
དྲིན་ལན་འཇལ་བ་ཡིན། ཁྱོད་ཀྱིས་ཤེས་གསལ་ལྟར། འཇིག་རྟེན་འདིར་ང་ཚོས་
ངེས་པར་དུ་ཕན་ཚུན་རོགས་བྱེད་དགོས།”
“ཁྱོད་ཇི་ལྟར་བྲག་ཕུག་འདིར་ཡོང་བ་ཡིན་ནམ།”
“ང་རང་མཚོ་ངོགས་སུ་ཤི་མ་གསོན་དུ་འགྱེལ་ནས་ཡོད་སྐབས། རླུང་བུས་
ཉ་བརྔོས་པའི་དྲི་ཞིམ་ཞིག་ངའི་སྣ་ལམ་དུ་དྲངས་བྱུང༌། དྲི་ཞིམ་དེས་ངའི་ལྟོ་
འདུན་བསླངས་པ་དང༌། ངས་དེའི་རྗེས་བསྙེགས་ནས་ཡོང་བ་ཡིན། གལ་སྲིད་ང་
སྐར་ཆ་གཅིག་ལ་འོང་འཕྱི་བ་ཡིན་ན་”
“དེའི་སྐོར་མ་ལབ།” ད་རུང་སྐྲག་ནས་འདར་བཞིན་པའི་ཕེ་ནོ་ཁོ་
ངུ་ངག་གིས་སྨྲས། “དེའི་སྐོར་མ་ལབ། གལ་སྲིད་ཁྱོད་སྐར་ཆ་གཅིག་གི་རྗེས་སུ་
འབྱོར་ཡོད་ན། ད་ཆ་ང་རང་བརྔོས་ཚར་བ་མ་ཟད། ཟོས་ནས་བཞུ་ཡང་ཚར་
ཡོད་ངེས་རེད། ཨ་ཤུ། དེའི་སྐོར་བསམ་བློ་གཏོང་བ་ཙམ་གྱིས་སྐྲག་འདར་འཆོར་
དུ་འཇུག་གི་འདུག”
༥ལ་ཌོ་རོ་ཡིས་དགོད་བཞིན་ཁྱི་སུག་གཡས་པ་ཨ་ལད་པད་ཀོ་ཡི་ཕྱོགས་
སུ་བསྲིངས་པ་ན། ཁོས་སེམས་གཏིང་ནས་མཛའ་འབྲེལ་ཟབ་མོའི་ངང་ལག་འཇུ་
བྱས་ཤིང་། དེ་ནས་ཁོ་གཉིས་ཁ་ཁར་གྱེས།
ཁྱི་དེ་ཁྱིམ་དུ་ཐེན་པའི་ལམ་དུ་ཞུགས་པ་དང༌། གཅིག་པུར་ལུས་པའི་ཕེ་ནོ་
ཁོ་ཐག་མི་རིང་བའི་ས་ན་ཡོད་པའི་ཁང་ཆུང་ཞིག་ལ་ཕྱིན་ཏེ་དེར་ཉི་མར་འདེ་
བཞིན་པའི་རྒད་པོ་ཆུང་ཆུང་ཞིག་ལ་སྨྲས་པ།
“ཨ་ཕོ་བཟང་པོ། ཁྱེད་ཀྱིས་ཨེ་གྷན་ཞེས་པའི་བུ་ཆུང་མགོ་ལ་རྨས་སྐྱོན་ཕོག་
པ་ཞིག་གི་གནས་ཚུལ་འདྲ་ཤེས་སམ།ཁྱེད་ཀྱིས་ང་ལ་གསུང་རོགས།”
“བུ་དེ་ཉ་པ་འགའ་ཡིས་ཁང་ཆུང་འདི་རུ་ཁྱེར་བྱུང་བ་དང་།ད་ལྟ—”
“ད་ལྟ་ཁོ་ཤི་ཟིན་པ་ཨེ་རེད།” ཕེ་ནོ་ཁོས་སྐྱོ་གདུང་དྲག་པོས་ཁོའི་ཤོད་
མཚམས་བཅད།
“མ་རེད།ཁོ་གསོན་པོ་རེད།སོ་སོའི་ཁྱིམ་དུ་ལོག་སོང་།”
“དངོས་གནས་ཟེར་རམ། དངོས་གནས་ཟེར་རམ།དེ་འདྲ་ཡིན་ན།རྨས་སྐྱོན་
ཚབས་ཆེན་མ་ཡིན་པ་འདྲ།” ཨ་ལད་པད་ཀོ་ཡིས་དགའ་བའི་ཞབས་བྲོ་འཁྲབ་
བཞིན་དགའ་འབོད་བྱས།
དེར་རྒད་པོ་ཆུང་ཆུང་དེས་ལན་བཏབ་དོན།
“ཁོ་ཚོས་ཤོག་སྒམ་མཁྲེགས་པོའི་ནང་བསྡམས་པའི་དེབ་ཆེན་པོ་ཞིག་ཁོའི་
མགོ་ལ་གཞུས་འདུག་པས།རྨས་སྐྱོན་ཚབས་ཆེན་དང་།ཐ་ན་སྲོག་ཉེན་ཡང་ཕོག་
ཡོད་སྲིད།”
“སུས་འཕངས་འདུག་གམ།”
“ཁོའི་སློབ་གྲོགས་ཚོའི་ཁྲོད་ཀྱི་གཅིག་རེད། ཕེ་ནོ་ཁོ་ཟེར་བ་ཞིག་རེད།”
“ཕེ་ནོ་ཁོ་ཟེར་བ་དེ་སུ་རེད་དམ།” ཨ་ལད་པད་ཀོ་ཡིས་མ་ཤེས་ཁུལ་གྱིས་
དྲིས།
“ཁོ་ཚོས་ཁོ་ནི་ཕན་ཐོགས་ཅི་ཡང་མེད་པའི་བུ་མ་རབས་འཁྱམ་པོ་ཞིག་
རེད་ཟེར།”
“རྫུན་རེད།ཚང་མ་རྫུན་རེད།”
“ཁྱོད་ཀྱིས་ཕེ་ནོ་ཁོ་ཟེར་བ་དེ་ཤེས་སམ།”
“མཐོང་མྱོང་།”ཨ་ལད་པད་ཀོ་ཡིས་ལན་བཏབ།
“དེ་འདྲ་ཡིན་ན། ཁྱོད་ཀྱི་མཐོང་ཚུལ་ལ་ཁོ་ཅི་འདྲ་ཞིག་རེད་དམ།”རྒད་པོ་
ཆུང་ཆུང་དེས་དྲིས།
“ངའི་མཐོང་སྣང་ལ།ཁོ་ནི་ཨ་ཕ་དང་ཁྱིམ་མིའི་ཁ་ལ་ཉན་ནས་ཁོ་ཚོར་བརྩེ་
བ་ཟབ་པ་དང་།སློབ་ལ་བརྩོན་པའི་བུ་ཆུང་ཤིན་ཏུ་ཡ་རབས་ཤིག་རེད།”
ཨ་ལད་པད་ཀོ་ཡིས་སྐྱག་རྫུན་འདི་དག་ལབ་བཞིན་པའི་སྐབས། ཁོས་རང་
ཉིད་ཀྱི་སྣ་ལ་རེག་པ་དང་། དེ་ནི་མཐོ་གང་ཙམ་རིང་དུ་ཕྱིན་ཡོད་པ་ཚོར། ཁོ་
ཤིན་ཏུ་ཞེད་དེ་ལམ་སེང་འདི་ལྟར་སྨྲ་འགོ་བརྩམས།
“ཨ་ཕོ་བཟང་པོ། ངས་གང་ལབ་པ་དེར་ཁྱོད་རང་ཡིད་མ་ཆེས་ཤིག ངས་
ཕེ་ནོ་ཁོ་ངོ་ཧ་ཅང་ཡག་པོ་ཤེས་ཀྱི་ཡོད། ཁོ་ནི་བུ་ཤིན་ཏུ་མ་རབས་ཤིག་རེད་ལ།
སློབ་གྲྭར་འགྲོ་རྒྱུའི་ཚབ་ཏུ་སོ་སོའི་རོགས་པ་རྣམས་དང་ལྷན་དུ་སློབ་བྱོལ་ལ་
ཕྱིན་ནས་སྐྱིད་པོ་གཏོང་མཁན་གྱི་བུ་ལེ་ལོ་ཆེ་ཞིང་རྒན་པའི་ཁ་ལ་མི་ཉན་མཁན་
ཞིག་རེད།”
ཁོས་སྐད་ཆ་བཤད་དེ་མཇུག་ཡག་པོ་ཞིག་མ་རྫོགས་གོང་དུ།ཁོའི་སྣ་ཇེ་ཐུང་
ནས་ཇེ་ཐུང་དུ་གྱུར་ནས་སྔར་གྱི་ཚད་དུ་གྱུར།
“ཁྱོད་རང་ཅིའི་ཕྱིར་གྲོ་ཞིབ་དཀར་པོས་ཡོངས་སུ་གཡོགས་པ་རེད།” རྒད་
པོ་དེས་གློ་བུར་དུ་ཁོ་ལ་དྲིས།
“ངས་ཁྱོད་ལ་བརྗོད་ཆོགངས་དོ་སྣང་མ་བྱས་པར་གསར་དུ་ཚོན་རྩི་དཀར་
པོ་བྱུགས་པའི་གྱང་ལ་བསྙེས་པ་ཡིན།” ཨ་ལད་པད་ཀོ་ཡིས་རང་ཉིད་ཉ་ལྟར་
སྣུམ་སྲེག་གཏོང་གྲབས་བྱས་པའི་སྐོར་ངོས་ལེན་བྱེད་རྒྱུར་ངོ་ཚ་ནས་ལན་དེ་
ལྟར་བཏབ།
“དེས་ན་ཁྱོད་ཀྱི་སྟོད་ཐུང་དང་གོས་ཐུང་།ཞྭ་མོ་བཅས་ལ་ཅི་བྱུང་སོང༌།”
“ང་ལ་ཇག་པ་ཐུག་བྱུང་བ་དང༌། ཁོ་ཚོས་ངའི་ལག་ནས་གྱོན་ཆས་རྣམས་
ཕྲོག་སོང་།གྲོགས་པོ་བཟང་པོ།ཁྱོད་ཀྱིས་ཤོད་དང་།ཁྱོད་ལ་ང་རང་ཁྱིམ་དུ་ལོག་
བྱེད་ཀྱི་གྱོན་ཆས་འདྲ་སྦྱིན་རྒྱུ་ཡོད་དམ།”
“བརྩེ་བའི་བུ།གྱོན་ཆས་ཟེར་ན།ང་ལ་སྲན་མ་བླུག་སའི་རྩྭ་སྒྱེ་ཆུང་ཆུང་ཞིག་
ལས་ཅི་ཡང་མེད།གལ་སྲིད་ཁྱོད་ལ་རྩྭ་སྒྱེ་དེ་དགོས་ན་སྟེར་ཆོགའདིར་ཡོད།”
ཕེ་ནོ་ཁོ་ཡིས་རྒད་པོས་ཡང་བསྐྱར་ཐེངས་གཅིག་བརྗོད་རྒྱུར་མ་བསྒུགས།
ཁོས་འཕྲལ་མར་རྩྭ་སྒྱེ་དེ་ཚུར་ལག་ཏུ་བླངས་པ་དང་། ཇེམ་ཙེ་ཞིག་གིས་རྩྭ་སྒྱེའི་
གཤམ་དང་གཞོགས་གཡས་གཡོན་གཉིས་ལ་ཨི་ཁུང་ཕིག་ནས་སྟོད་ཐུང་ལྟར་
གྱོན། ཁོས་གོས་སྟབས་བདེ་དེ་ཙམ་ཞིག་གྱོན་ནས་སོ་སོའི་གྲོང་ཚོའི་ཕྱོགས་སུ་
ཆས་འགོ་བརྩམས།
ཡིན་ན་ཡང༌། ཁོ་རང་དེ་ལྟར་བསྐྱོད་དུས། བློ་སེམས་བདེ་པོ་ཞིག་གཏན་
ནས་མ་བྱུང༌། དོན་དངོས་ཐོག་ཁོས་གོམ་པ་རེ་མདུན་དུ་སྤོས་པ་ན། གོམ་པ་
གཞན་རེ་ཕྱིར་ནུད་བྱེད་དགོས་བྱུང་བ་དང་། རང་ཉིད་ལ་འདི་ལྟར་ཆིག་འ
བརྒྱབས།
“ངས་ཇི་ལྟར་བྱས་ནས་ལྷ་མོ་བཟང་པོ་ལ་གདོང་སྟོན་ཕོད་དམ། མོས་ང་
མཐོང་དུས་ཅི་ཞིག་དྲན་སྲིད་དམ།བྲོས་བྱོལ་དུ་འགྲོ་ཐེངས་གཉིས་པ་འདིར་མོས་
ང་རང་གུ་ཡངས་གཏོང་ངེས་སམ། མོས་ང་རང་ཏན་ཏན་གུ་ཡངས་གཏོང་རྒྱུ་མ་
རེད། རེད། ང་རང་སྡུག་གྱོང་རེད། རྒྱུ་མཚན་ནི་ང་རང་མ་རབས་ཐ་ཤལ་ཞིག་
རེད། ངས་རྟག་ཏུ་རང་ཉིད་སྒྱུར་བཅོས་གཏོང་བའི་དམ་བཅའ་འཇོག་གི་ཡོད།
འོན་ཀྱང་།ནམ་ཡང་ཚིག་ཐོག་ཏུ་གནས་མི་ཐུབ།”
ཁོ་གྲོང་ཚོའི་ནང་དུ་འབྱོར་དུས། ས་རུབ་ཟིན་ནས་མུན་པ་ཤིན་ཏུ་སྟུག་པའི་
ཐོག དྲག་ཆར་རླུང་འཚུབ་ལངས་ནས་དྲག་ཆར་ཤག་ཤག་ཏུ་མར་བྱོ་བ་ན། ཁོ་
རང་ཐད་ཀར་ལྷ་མོའི་ཁང་པའི་ཕྱོགས་སུ་ཕྱིན་པ་དང༌། སྒོ་རྡུང་དགོས་སྙམ་
པའི་ཆོད་སེམས་ཀྱིས་བརྟས་ཡོད།
ཡིན་ན་ཡང༌། ཁོ་རང་དངོས་སུ་སྒོ་འགྲམ་དུ་འབྱོར་དུས་བློ་ཁོག་གིས་མ་
འདང་སྟབས། སྒོ་རྡུང་རྒྱུའི་ཚབ་ཏུ་གོམ་པ་ཉི་ཤུ་ཙམ་ལ་ཕྱིར་བྲོས། དེ་ནས་ཁོ་
སླར་ཡང་སྒོ་འགྲམ་དུ་ལོག་པ་དང༌། སྒོ་རྡུང་བྱེད་ཀྱི་ལྕགས་ལུང་ནས་འཇུས་ཏེ་
ཤུགས་ཆུང་ངུས་རྡུང་ཙམ་བྱས།
ཁོས་བསྒུགས་ནས་བསྒུགས་པའི་མཐར། ཆུ་ཚོད་ཕྱེད་ཙམ་འདས་པའི་རྗེས་
ཕེ་སུ་ཐོག་བརྩེགས་བཞི་ཅན་གྱི་ཁང་པའི་ཡང་ཐོག་གི་སྒེའུ་ཁུང་དེ་ཕྱེ་བ་དང་།
ནོ་ཁོས་མགོ་ཐོག་ཏུ་ཡཱང་ལ་བཞག་པའི་སྨུག་པའི་བུ་མོ་ཞིག་གིས་ཕྱིར་བལྟས་པ་
མཐོང་།འབུ་དེས་ཁོ་ལ་འདི་སྐད་ཅེས་བོས།
“དུས་ཚོད་འདི་འདྲའི་འཕྱི་བོ་ལ་འབོད་མཁན་སུ་ཡིན་ནམ།”
“ལྷ་མོ་ཁྱིམ་དུ་འདུག་གམ།”ཨ་ལད་པད་ཀོ་ཡིས་དྲིས།
“ལྷ་མོ་གཟིམས་ཁུག་འདུག་པ་དང༌། གཟིམ་ལས་གཏན་ནས་དཀྲོག་མི་ཉན།
འོ་ན་ཁྱེད་རང་སུ་ཡིན་ནམ།”
“ང་ཡིན།”
“ང་ཟེར་བ་སུ་རེད།”
“ཕེ་ནོ་ཁོ།”
“ཕེ་ནོ་ཁོ་སུ་རེད།”
“ལྷ་མོའི་ཁང་པའི་ནང་སྡོད་མཁན་གྱི་ཨ་ལད་པད་ཀོ་དེ།”
“ཨོ། ད་ཤེས་སོང་། དེར་སྒུགས་ཤིག ང་རང་ཐད་ཀར་སྒོ་འཕྱེ་བར་མར་
འབབ་འོང་།”སྨུག་པའི་བུ་མོ་དེས་སྨྲས།
“སྙིང་རྗེ་བསྒོམས་ནས་མགྱོགས་ཙམ་བྱེད་རོགས། ང་འཁྱགས་ནས་འཆི་
གྲབས་འདུག”
“བུ། ང་རང་སྨུག་པའི་བུ་མོ་ཞིག་རེད། སྨུག་པའི་བུ་མོ་རྣམས་མྱུར་པོ་གཏན་
ནས་མེད།”
ཆུ་ཚོད་གཅིག་འདས་པ་དང༌། དེ་ནས་གཉིས་འདས་རུང་སྒོ་འབྱེད་མཁན་
མ་བྱུང་། མགོ་ལུས་ཡོངས་རྫོགས་རློན་རྐྱང་དུ་གྱུར་ཅིང་།གྲང་ངར་དང་འཇིགས་
སྐྲག་གིས་འདར་སིག་སིག་བྱེད་བཞིན་པའི་ཕེ་ནོ་ཁོ་ཡིས་བློ་ཁོག་བསྐྱེད་དེ་ཡང་
བསྐྱར་སྒོ་ཐེངས་གཅིག་བརྡུངས། ད་ཐེངས་ཁོས་སྔར་བས་ཤུགས་ཆེ་ཙམ་ཞིག་
བརྡུངས།
རྡུང་ཐེངས་གཉིས་པ་འདིར།ཐོག་བརྩེགས་གསུམ་པའི་སྒེའུ་ཁུང་ཕྱེ་བ་དང་།
གོང་གི་སྨུག་པའི་བུ་མོ་དེ་ཕྱིར་མངོན།
ཕེ་ནོ་ཁོ་ཡིས་སྲང་ལམ་ནས་ཡར“མཛེས་སྡུག་ལྡན་པའི་སྨུག་པའི་བུ་མོ་ཆུང་
ཆུང་། ངས་འདིར་ཆུ་ཚོད་གཉིས་ཙམ་བསྒུགས་པ་ཡིན། འདི་ལྟ་བུའི་མཚན་མོ་
སྡུག་པོ་ཞིག་ལ། ཆུ་ཚོད་གཉིས་ནི་ལོ་གཉིས་ལས་ཀྱང་རིང་བའི་སྣང་བ་འོང་གི་
འདུག སྙིང་རྗེ་དགོངས་ནས་མགྱོགས་ཙམ་བྱེད་རོགས”ཞེས་བོས་པ་ལ། ཞི་ཞིང་
དུལ་བའི་སེམས་ཅན་ཆུང་ཆུང་དེས“བུ་ཆུང་། བུ་ཆུང་། ང་རང་སྨུག་པའི་བུ་མོ་
ཞིག་རེད།སྨུག་པའི་བུ་མོ་རྣམས་མྱུར་པོ་གཏན་ནས་མེད”ཅེས་ལན་བཏབ།
དེ་ནས་སྒེའུ་ཁུང་དེ་སླར་ཡང་བརྒྱབས་སོང་།
ཅུང་ཙམ་གྱི་རྗེས་སུ་ནམ་ཕྱེད་ཟིན་པའི་ཆུ་ཚོད་ཀྱི་ཅོང་བརྡ་གྲགས་པ་དང་།
དེ་ནས་ཆུ་ཚོད་དང་པོ་དང་། དེ་ནས་གཉིས་པ་ཟིན་པའི་ཅོང་བརྡ་གྲགས་རུང་།
སྒོ་སྔར་ལྟར་གནས་པ་ལས་འབྱེད་མཁན་མ་བྱུང༌།
མཇུག་མཐར་ཕེ་ནོ་ཁོའི་ངང་རྒྱུད་ཡོངས་སུ་བརླགས་པས། ཁོང་ཁྲོ་ཆེན་
པོས་སྒོ་རྡུང་བྱེད་ཀྱི་ལྕགས་ལུང་ནས་འཇུས་ཏེ་ཁང་པ་ཡོངས་ལ་ཆག་སྒྲས་
ཁེངས་པ་ཞིག་རྡུང་དགོས་བསམས། འོན་ཀྱང་། ལྕགས་ལུང་དེ་གློ་བུར་དུ་ཉ་
ལེབ་རིང་ཞིག་ཏུ་གྱུར་ནས་ཁོའི་ལག་ནས་ཤུད་དེ་སྲང་ལམ་གྱི་དཀྱིལ་ནས་མར་
བཞུར་བཞིན་པའི་ཆར་ཆུའི་ནང་དུ་ཡལ་ཕྱིན།
“ཨ་ཙི། དེ་འདྲ་རེད་དམ། ད་ནི་སྒོ་རྡུང་བྱེད་མེད་པས། ངས་ཤུགས་ཡོད་
ཚད་ཀྱིས་རྡོག་ཐོ་གཞུ་རྒྱུ་ཡིན།”ཕེ་ནོ་ཁོས་ཁོང་ཁྲོ་རབ་ཏུ་ལངས་ནས་སྨྲས།
དེ་ལྟར་ཁོ་ཕྱིར་ནུད་ཕྲན་ཙམ་བྱས་ནས་སྒོ་ལ་རྡོག་ཐོ་ཤུགས་ཆེན་པོ་ཞིག་
གཞུས། ཁོའི་རྡོག་ཐོ་དེ་དངོས་གནས་ཤུགས་ཆེ་བས། ཁོའི་རྐང་མགོ་ཤིང་གི་ནང་
དུ་འཛུལ་ནས་ཚུར་ལེན་མ་ཐུབ། ཁོས་ཡང་བསྐྱར་རྐང་མགོ་ཚུར་འཐེན་ཐབས་
བྱས་རུང་ངལ་བ་འབྲས་མེད་དུ་གྱུར། ཁོའི་རྐང་མགོ་ནི་ཐོ་བས་བརྡབས་པའི་
འཛེར་ཞིག་ལྟར་སྒོ་ཤིང་གི་ནང་དུ་ཟུག་ནས་ལུས།
ཉམ་ཐག་པའི་ཕེ་ནོ་ཁོའི་ཐོག་ལ་བསམ་བློ་ཞིག་ཐོངས་དང་། ཁོས་རྐང་ཡ་
ཐང་སྟེང་དུ་བཞག་ཅིང་རྐང་ཡ་བར་སྣང་དུ་བཏེགས་ནས་ནམ་སྨད་ཧྲིལ་པོ་
སྐྱེལ་དགོས་བྱུང་བ་རེད།
ཕྱི་ཉིན་སྐྱ་རེངས་ཤར་བ་ན། ད་གཟོད་གཞི་ནས་སྒོ་ཕྱེ། སྤྱང་གྲུང་ལྡན་པའི་
སྨུག་པའི་བུ་མོ་ཆུང་ཆུང་དེ་ཐོག་བརྩེགས་བཞི་པ་ནས་སྒོ་མཚམས་སུ་ཡོང་བར་
ཆུ་ཚོད་དགུ་ཁོ་ན་ལས་འགོར་མེད། མོས་ནུས་ཤུགས་ཆེན་པོ་བཏོན་ཡོད་པ་
གསལ་པོ་རེད།
“ཁྱོད་ཀྱིས་རྐང་པ་སྒོ་ནང་དུ་བཅུག་ནས་ཅི་བྱེད་ཀྱིན་ཡོད་དམ།” མོས་ཨ་
ལད་པད་ཀོ་ལ་དྲིས།
“ངས་འདི་རྐང་བཙུགས་ནས་བྱས་མེད། སྙིང་རྗེ་བའི་སྨུག་པའི་བུ་མོ་ཆུང་
ཆུང་།ཁྱོད་ཀྱིས་ང་མནར་གཅོད་འདི་ལས་སྒྲོལ་ཨེ་ཐུབ་ཅིག་ལྟོས་དང་།”
“བུ་ཆུང་།དེ་ནི་ཤིང་བཟོ་བའི་ལས་ཀ་རེད།ང་རང་ཤིང་བཟོ་བ་ཞིག་གཏན་
ནས་བྱེད་མྱོང་མེད།”
“ངའི་ཆེད་དུ་ལྷ་མོར་ཞུ་བ་ཞིག་བྱོས་དང་།”
“ལྷ་མོ་གཟིམས་ནས་འདུག་པས།གཟིམ་ལས་གཏན་ནས་དཀྲོག་མི་ཉན།”
“འོ་ན། ང་རང་ཉིན་གང་བོར་སྒོ་ལ་འཛེར་ནས་སྡོད་དགོས་ན་ཅི་ཞིག་བྱེད་
དགོས་རེད་དམ།”
“སྲང་ལམ་ནས་མར་རྒྱུ་མཁན་གྱི་གྲོག་མ་རྣམས་བརྩིས་ནས་ཉོབ་ཏུ་མ་
འཇུག”
“མ་མཐར་ཁྱོད་ཀྱིས་ང་ལ་ཟ་རྒྱུ་ཞིག་སྦྱིན་དང༌། ང་ཧ་ཅང་ཐང་ཆད་ཀྱི་
འདུག”
“འཕྲལ་མར་ཡིན།”སྨུག་པའི་བུ་མོས་བརྗོད།
དངོས་གནས་ཆུ་ཚོད་གསུམ་དང་ཕྱེད་ཀའི་རྗེས་སུ། སྨུག་པའི་བུ་མོ་དེས་
མགོ་ཐོག་ཏུ་དངུལ་གྱི་སྡེར་མ་ཞིག་ཁུར་ནས་ཕྱིར་ཕེ་ནོ་ཁོ་ཡི་གམ་དུ་ལོག སྡེར་
མའི་ནང་དུ་བག་ལེབ་རྡོག་པོ་གཅིག་དང་། བྱ་ཤ་སྲེག་མ་གཅིག ཁམ་བུ་སྨིན་
པ་གསུམ་བཅས་བཞག་འདུག
“འདི་ལྷ་མོས་ཁྱོད་ལ་བསྐུར་བའི་ཞོགས་ཟས་རེད།”སྨུག་པའི་བུ་མོས་སྨྲས།
དངོས་པོ་བཟང་པོ་དེ་དག་མཐོང་བ་ན། ཨ་ལད་པད་ཀོ་ལ་བདེ་སྣང་
དཔག་ཏུ་མེད་པ་ཞིག་སྐྱེས།ཡིན་ན་ཡང་།ཁོས་དེ་དག་ཟ་འགོ་རྩོམ་དུས།སྐྱུག་བྲོ་
བའི་གནས་ཚུལ་གང་ཞིག་ལྷགས་པ་རེད་ཟེར་ན། ཁོས་བག་ལེབ་དེ་འདམ་བག་
ཡིན་པ་དང༌།བྱ་ཤ་དེ་ཤོག་སྒམ་དང༌།ཁམ་བུ་བཞི་པོ་རྣམས་རྡོ་ཀ་མ་རུ་ལ་ཚོན་
བྱུགས་པ་ཡིན་པ་རྟོགས།
ཁོ་ངུ་སྙིང་འདོད་སོང་། འ་ཆད་འུ་ཐུག་ངང་ཁོས་སྡེར་མ་དང་དེའི་སྟེང་དུ་
ཡོད་པའི་ཟ་མ་རྣམས་ཕར་རྒྱང་རིང་དུ་གཡུག་ཐབས་བྱས།འོན་ཀྱང་། དེའི་ཚབ་
ཏུ་སྡུག་བསྔལ་ལམ་ངལ་དུབ་ཀྱི་དབང་གིས་ཁོ་རང་ཉིད་དྲན་མེད་དུ་བརྒྱལ་
སོང་།
ཁོའི་དྲན་པ་ཕྱིར་སོས་དུས། ཁོས་རང་ཉིད་འབོལ་ཁྲིའི་སྟེང་དུ་ལོག་ཡོད་པ་
དང༌།ལྷ་མོ་ཁོའི་གམ་དུ་ཡོད་པ་མཐོང་།
ལྷ་མོས“ངས་ཁྱོད་རང་ཡང་བསྐྱར་གུ་ཡངས་ཐེངས་གཅིག་གཏོང་རྒྱུ་ཡིན།
འོན་ཀྱང་། ཁྱོད་ཀྱིས་ཐེངས་གསུམ་པར་སྤྱོད་ལོག་བྱས་ན་སྡུག་བསྔལ་མྱང་རྒྱུ་
རེད"ཅེས་བརྗོད།
ཕེ་ནོ་ཁོ་ཡིས་སློབ་སྦྱོང་ཡག་པོ་བྱ་རྒྱུ་དང་།མ་འོངས་པར་རྟག་ཏུ་ཡ་རབས་
སྤྱོད་བཟང་བྱ་རྒྱུའི་མནའ་སྐྱེལ་དམ་བཅའ་བཞག
དེ་ལྟར་ཁོས་ལོ་ཧྲིལ་པོར་དམ་བཅའ་བསྲུངས་ནས་བསྡད་ལ། གུང་གསེང་
མ་བཏང་སྔོན་གྱི་ཡིག་རྒྱུགས་ནང་ཁོ་ལ་སློབ་གྲྭ་ནས་བྱ་དགའ་ཨང་དང་པོ་ཐོབ་
པའི་ཁར། སྤྱིའི་ཆ་ནས་ཁོའི་སྤྱོད་པ་ཤིན་ཏུ་ལེགས་ཤིང་བསྔགས་པར་འོས་པས།
ལྷ་མོ་རབ་ཏུ་དགའ་ནས་ཁོ་ལ་སྨྲས་པ།
“སང་ཉིན་ཁྱོད་ཀྱི་རེ་བ་འགྲུབ་ངེས་རེད།”
“དེ་གང་རེད་དམ།”
ང་ཉིན་ཁྱོད་རང་ཤིང་གི་ཨ་ལད་པད་ཀོ་ནས་བུ་ཆུང་ཞིག་ཏུ་འགྱུར་
ངེས་རེད།”
ཡུན་རིང་རེ་ཞིང་བསྒུགས་པའི་ལས་བསོད་དེ་ལ་ཕེ་ནོ་ཁོ་དགའ་སྤྲོ་ཇི་ཙམ་
སྐྱེས་པ་དངོས་སུ་མཐོང་མཁན་ཁོ་ནས་མ་གཏོགས་མི་སུ་གཅིག་གིས་ཀྱང་རྟོགས་
མི་སྲིད། ཁོས་ཕྱི་ཉིན་ཞོགས་པར་སློབ་གྲོགས་ཚང་མ་ལྷ་མོའི་ཁྱིམ་དུ་བོབོས་ནས་
ཞོགས་ཟས་རྒྱས་པོ་ཞིག་ལ་རོལ་བ་དང༌། ཁོ་ཚོ་ཚང་མ་ལྷན་གཅིག་ཏུ་བཀྲ་ཤིས་
པའི་དོན་བཟང་པོ་དེ་ལ་རོལ་རྒྱུའི་ཐག་བཅད། ལྷ་མོས་ཀྱང་འོ་མ་དང་འཚིག་ཇ་
ཕོར་པ་བཞི་བརྒྱ་དང་། ལེགས་པར་གཏུབས་ཤིང་ཕྱོགས་གཉིས་ཀར་མར་བྱུགས་
པའི་བག་ལེབ་གོར་མོ་བཞི་བརྒྱ་ཙམ་གྲ་སྒྲིག་བྱས། ཉིན་མོ་དེ་ནི་ཆེས་དགའ་བ་
དང་སྤྲོ་སྣང་ཆེ་ཤོས་ཀྱི་ཉིན་མོ་ཞིག་ཏུ་འགྱུར་རྒྱུ་ཡིན་པར་མངོན།འོན་ཀྱང—།
ཡིད་ཕངས་པ་ཞིག་ལ། ཨ་ལད་པད་ཀོ་རྣམས་ཀྱི་མི་ཚེའི་ནང་ཡོད་ཚད་རྩ་
མེད་གཏོང་བྱེད་ཀྱི“འོན་ཀྱང”ཞེས་པ་ཞིག་རྟག་ཏུ་ཡོད་ཡོད་པ་རེད།།།།

ལེའུ་སུམ་ཅུ་པ།

མཚོ་བྱ་གླེན་པའི་ཡུལ།
ནམ་རྒྱུན་ལྟར། ཕེ་ནོ་ཁོས་ལྷ་མོ་ལ་ཁོ་རང་གྲོང་ཚོའི་ནང་མགྲོན་ཤོག་སྐྱེལ་དུ་
འགྲོ་བའི་ཆོག་མཆན་ཞུས་པ་ན།ལྷ་མོས་ཁོ་ལ་བརྗོད་པ།
“གལ་ཏེ་ཁྱོད་འགྲོ་འདོད་ན།ཕྱིན་ནས་སློབ་གྲོགས་ཚོ་སང་ཉིན་ཞོགས་ཟས་
ལ་མགྲོན་འབོད་བྱོས། ཡིན་ན་ཡང་། ས་མ་རུབ་སྔོན་ལ་ནང་དུ་ལོག་རྒྱུ་མ་རྗེད་
ཅིགཁྱོད་ཀྱིས་ཤེས་སོང་ངམ།”
“ངས་ཆུ་ཚོད་གཅིག་ནང་ཕྱིར་ལོག་འོང་བའི་ཁས་ལེན་བྱེད་ཆོག” ཨ་ལད་
པད་ཀོ་ཡིས་ལན་བྱིན།
“ཕེ་ནོ་ཁོ། གཟབ་གཟབ་བྱོས། བུ་ཆུང་རྣམས་ལམ་སེང་ཁས་ལེན་བྱེད་ཆོག་
ཆོག་ཡོད།འོན་ཀྱང༌།ནམ་རྒྱུན་ཁོ་ཚོ་ཚིག་ཐོག་ལ་གནས་པ་ཤིན་ཏུ་དཀོན།”
“ཡིན་ན་ཡང་། ང་རང་བུ་ཆུང་གཞན་དག་དང་མི་འདྲ། ངས་ཚིག་ཅིག་
བཤད་དུས།དེ་སྒྲུབ་ཀྱི་ཡོད།”
ང་ཚོས་ཤེས་ངེས་རེད། གལ་སྲིད་ཁྱོད་ཁ་ལ་ཉན་པོ་མ་བྱས་ན།སྡུག་དེ་
ཁྱོད་རང་ཉིད་ཀྱི་ཐོག་ཏུ་ཡོང་ངེས་རེད།”
“ག་རེ་བྱས་ནས?”
“རྒྱུ་མཚན་ནི། སོ་སོ་ལས་ཤེས་ཡོན་ཆེ་བའི་མི་རྣམས་ཀྱི་ཁ་ལ་མི་ཉན་པའི་
བུ་ཆུང་རྣམས་ཀྱི་མགོ་ལ་རྟག་ཏུ་ཆག་སྒོ་སྣ་ཚོགས་ཡོང་ངེས་རེད།”
“ངས་དེ་མྱངས་ཟིན། འོན་ཀྱང་། ད་ནི་ངས་ནོར་འཁྲུལ་དེ་སླར་ཡང་བཟོ་མི་
སྲིད།”ཕེ་ནོ་ཁོ་ཡིས་སྨྲས།
“ང་ཚོས་དེ་བདེན་མིན་ཤེས་ངེས་རེད།”
ཨ་ལད་པད་ཀོ་ཡིས་མུ་མཐུད་མ་བཤད་པར་ཨ་མ་དང་མཚུངས་པའི་ལྷ་མོ་
དང་ཁ་བྲལ་ཞིང་།གླུ་ལེན་བྲོ་འཁྲབ་བྱེད་བཞིན་ཁང་པ་ནས་དོན།
ཆུ་ཚོད་གཅིག་གི་ནང་ཚུན་ལ། གྲོགས་པོ་ཚང་མ་མགྲོན་འབོད་བྱས་ཟིན།ཁ་
གཅིག་གིས་དགའ་སྤྲོ་ཆེན་པོས་འཕྲལ་མར་ཁས་ལེན་བྱས་ལ། ཡང་འགའ་རེ་ལ་
ཐོག་མར་ཨུ་ཚུགས་བྱེད་དགོས་ཐུག་ཀྱང༌། ཁོ་ཚོས་འཚིག་ཇ་དང་ལྷན་དུ་ཟ་རྒྱུའི་
བག་ལེབ་གོར་མོ་ཡི་ངོས་གཉིས་ཀར་མར་བྱུག་རྒྱུ་ཡིན་པའི་སྐོར་ཐོས་སྐབས།
“ཁྱོད་རང་སྐྱིད་པོ་ཡོང་ཆེད། ང་ཚོའང་ཡོང་གི་ཡིན”ཞེས་བརྗོད།
ད་ནི་ངས་ཁྱོད་ལ་ངེས་པར་དུ་བརྗོད་དགོས་པ་ཞིག་ནི། ཕེ་ནོ་ཁོའི་གྲོགས་
པོ་དང་སློབ་གྲོགས་ཚོའི་ཁྲོད་ན་ཁོ་རང་དགའ་མོས་ཆེན་པོ་བྱེད་ས་ཞིག་ཡོད་
པ་དེ་ཡིན། བུ་འདིའི་མིང་ལ་རོའུ་མོའོ་ཟེར་ཡང་ཁོ་ལ་རྟག་ཏུ“ཡཱང་ལའི་སྡོང་
ཐུར”ཞེས་པའི་མཚང་མིང་ཞིག་གིས་འབོད། རྒྱུ་མཚན་ནི། ཁོ་རང་སྒྲོན་མེ་ཆུང་
ཆུང་ཞིག་གི་སྡོང་ཐུར་གསར་པ་ལྟར་ཤིན་ཏུ་ཕྲ་ཞིང་དྲང་བས་རེད།
ཡཱང་ལའི་སྡོང་ཐུར་ནི་སློབ་གྲྭའི་ནང་དུ་ལེ་ལོ་ཆེ་ཤོས་དང་བསྟན་བཤིག་ཚ་
ཤོས་ཀྱི་བུ་དེ་རེད། ཡིན་ན་ཡང་། ཕེ་ནོ་ཁོ་ཁོ་ལ་ཤིན་ཏུ་དགའ།དོན་ངོ་མ་བཤད་
ན།ཕེ་ནོ་ཁོ་ཐད་ཀར་ཁོའི་ཁྱིམ་དུ་ཁོ་ཞོགས་ཟས་ལ་འབོད་དུ་ཕྱིན་ནའང་ཁོ་ནང་
དུ་བསྡད་མེད། ཕེ་ནོ་ཁོ་ཡང་བསྐྱར་ཁོའི་ཁྱིམ་དུ་ལོག་རུང་། ཡཱང་ལའི་སྡོང་ཐུར་
མ་རྙེད། ཁོ་ཕྱིར་ཐེངས་གསུམ་པར་ལོག་དུས་ཀྱང་ངལ་བ་འབྲས་མེད་དུ་གྱུར།
ད་ནི་ཕེ་ནོ་ཁོས་ཁོ་གང་དུ་འཚོལ་དགོས་སམ། ཕེ་ནོ་ཁོས་ག་ས་གང་དུ་བཙལ་
བཙལ་བའི་མཐར། ཁོ་ཞིང་པའི་ཁང་ཆུང་ཞིག་གི་སྒོ་འཆོར་འོག་ཏུ་གབ་ཡོད་པ་
མཐོང་།
“ཁྱོད་དེར་ཅི་བྱེད་ཀྱིན་ཡོད།”ཕེ་ནོ་ཁོ་ཡིས་ཁོའི་སར་ཡར་ཕྱིན་ནས་དྲིས།
“ང་ནམ་ཕྱེད་བསླེབས་ན་རྒྱང་དུ་འབྲོ་རྒྱུར་སྒུག་ཡོད།”
“ཁྱོད་གང་དུ་འགྲོ་རྒྱུ་ཡིན།”
“ང་ཡུལ་ལུང་གཞན་ཞིག་ཏུ་འཚོ་བ་རོལ་རྒྱུ་ཡིན། དེ་ནི་འཇིག་རྟེན་སྟེང་
གི་ཆེས་བདེ་སྐྱིད་ལྡན་པའི་ཡུལ་ལུང་དེ་རེད། དེ་ནི་ངོ་མ་ཤ་མངར་མོ་ཡོད་སའི་
ཡུལ་ལུང་ཞིག་རེད།”
“དེའི་མིང་ལ་ཅི་ཟེར་རམ།”
“དེ་ལ‘མཚོ་བྱ་གླེན་པའི་ཡུལ’ཟེར།ཁྱོད་ཀྱང་ཡོང་འདོད་དམ།”
“ང?མི་འདོད།གཏན་ནས་མི་འདོད།”
“ཕེ་ནོ་ཁོ། ཁྱོད་ནོར་སོང་། གལ་སྲིད་ཁྱོད་མ་ཡོང་བ་ཡིན་ན་འགྱོད་པ་སྐྱེ་
ངེས་རེད། ང་ཚོ་བུ་རྣམས་ལ་དེ་ལས་ལྷག་པའི་ཡུལ་ཞིག་གང་ནས་རྙེད་ཐུབ་
བམ། དེ་རུ་སློབ་གྲྭ་མེད་ལ། དགེ་རྒན་དང་དཔེ་དེབ་མེད། བདེ་སྐྱིད་ལྡན་པའི་
ཡུལ་དེར་སློབ་སྦྱོང་བྱེད་མཁན་གྱི་མི་གཅིག་ཀྱང་མེད། གཟའ་སྤེན་པར་སློབ་གྲྭ་
མེད་ལ། བདུན་ཕྲག་རེ་རེ་ནི་གཟའ་སྤེན་པ་དྲུག་དང་ཉི་མ་གཅིག་གིས་གྲུབ་
ཡོད།སྟོན་ཁའི་གུང་གསེང་དེ་སྤྱི་ཟླ་དང་པོའི་ཚེས་གཅིག་ནས་འགོ་ཚུགས་ཏེ་སྤྱི་
ཟླ་བཅུ་གཉིས་ཀྱི་ཉིན་མཐའ་མ་བར་དུ་ཡོད་པ་དེ་ཁོ་ན་ལ་བསམ་བློ་ཞིག་ཐོངས་
དང་།དེ་ནི་་ང་ལ་དགོས་པའི་ཡུལ་དེ་རེད། དཔལ་ཡོན་གྱིས་ཕྱུག་པའི་ཡུལ་ལུང་
ཐམས་ཅད་དེ་འདྲ་ཞིག་ཡིན་དགོས།”
“དེ་འདྲ་ཡིན་ན། ‘མཚོ་བྱ་གླེན་པའི་ཡུལ་དུ་ཉི་མ་རེ་རེ་ཇི་ལྟར་སྐྱེལ་གྱི་ཡོད་
དམ།”
“ཞོགས་པ་ནས་དགོང་མོའི་བར་དུ་རྩེད་འཇོ་དང་རོལ་རྩེད་ལ་རོལ་ནས་
སྐྱེལ་གྱི་ཡོད། མཚན་མོ་ཐོན་དུས། གཉིད་ཁུག་པ་དང་། དེ་ནས་ཕྱི་ཉིན་ཞོགས་
པར་ཡང་བསྐྱར་དེ་ལྟར་འཚོ་བར་རོལ་བའི་འགོ་རྩོམ་གྱི་ཡོད། ཁྱོད་ཀྱིས་བལྟས་
ན་དེ་ཅི་འདྲ་ཞིག་རེད།”
ཕེ་ནོ་ཁོས“ཨུམ། ཨུམ”ཞེས་སྨྲས་པ་དང་མགོ་བོ་ཕྲན་ཙམ་གཡུགས་པར་
བལྟས་ན། ཁོས“དེ་ནི་ངས་ཀྱང་དགའ་སྤྲོའི་ངང་སྐྱེལ་འདོད་པའི་མི་ཚེ་དེ་
རེད”ཅེས་བརྗོད་པ་དང་འདྲ།
“ད་ཁྱོད་ང་དང་ལྷན་དུ་ཡོང་གི་ཡིན་ནམ།ཡིན་ནམ་མིན།མགྱོགས་པོ་ཐག་
ཆོད།”
“མིན་མིན།མིན།གཏན་ནས་མིན།ངས་ལྷ་མོ་བཟང་པོ་ལ་བུ་ཡ་རབས་ཤིག་
བྱ་རྒྱུའི་དམ་བཅའ་བཞག་ཡོད་པས། ཚིག་ཐོག་ལ་འདུག་རྒྱུ་ཡིན། ད་ནི་ཉི་མ་ལ་
ལ་བཞུད་བཞིན་འདུག་པས། ང་རང་ངེས་པར་དུ་འཕྲལ་མར་ཁྱོད་དང་ཁ་བྲལ་
ནས་ནང་དུ་ལོག་དགོས། བདེ་མོ་སོང་། ཁྱོད་ལ་འགྲུལ་བཞུད་སྐྱིད་པོ་ཞིག་ཡོང་
བའི་སྨོན་འདུན་ཞུ།”
“ཁྱོད་འདི་འདྲའི་བྲེལ་འཚུབ་ངང་གང་དུ་འགྲོ་རྒྱུ་ཡིན་ནམ།”
“ནང་ལ། ངའི་ལྷ་མོས་ས་མ་རུབ་གོང་དུ་ང་ཕྱིར་ལོག་དགོས་ཟེར་བྱུང༌།”
“ཡང་བསྐྱར་སྐར་མ་གཉིས་ལ་སྒུགས་དང་།”
“དེས་ང་རང་རྗེས་ལུས་ཐེབས་སུ་འཇུག་ངེས་རེད།”
“སྐར་མ་གཉིས་གཅིག་པུ་ཡིན།”
“གལ་སྲིད་ལྷ་མོས་ང་ལ་སྡིགས་མོ་བྱས་ན?”
“མོ་ལ་སྡིགས་མོ་བྱེད་དུ་ཆུག མོས་སྡིགས་མོ་ཡིད་ཚིམ་པ་ཞིག་བྱས་རྗེས་ཁ་
འཚུམ་རྒྱུ་རེད།” མ་རབས་བསྟན་བཤིག་ཆེ་བའི་ཡཱང་ལའི་སྡོང་ཐུར་གྱིས་དེ་ལྟར་
བཤད།
“ཁྱོད་ཀྱིས་ཅི་བྱེད་ཀྱི་ཡིན། ཁྱོད་གཅིག་པུར་འགྲོ་རྒྱུ་ཡིན་ནམ་རོགས་པ་
ཡོད།”
“གཅིག་པུ་ཨེ། ག་བ་ག་བ།བུ་བརྒྱ་ལས་མང་བ་ཡོད།”
“རྐང་ཐང་ལ་འགྲོ་རྒྱུ་ཡིན་ནམ།”
“མི་རིང་བར་ཤིང་རྟ་ཞིག་ཡོང་གི་རེད། དེས་ང་རང་ཡུལ་ལུང་སྐྱིད་པོ་དེར་
འཁྱེར་རྒྱུ་རེད།”
“ཤིང་རྟ་དེ་ད་ལྟ་ཕྱིན་ན་ཅི་འདྲའི་དགའ་བ་ལ་ཨང་།”
“ག་རེ་བྱས་ནས?”
“དེ་ལྟར་བྱུང་ན། ངས་ཁྱོད་ཚོ་ཚང་མ་ལྷན་དུ་འགྲོ་བའི་འགོ་རྩོམ་པ་མཐོང་
ཐུབ་ངེས་རེད།”
“འདིར་ཅུང་ཙམ་སྡོད་དང་།ཁྱོད་ཀྱིས་མཐོང་ངེས་རེད།”
“མིན་མིན།ང་ངེས་པར་དུ་ནང་ལ་འགྲོ་དགོས།”
“ཡང་བསྐྱར་སྐར་མ་གཉིས་སྒུགས་དང་།”
“ད་ནི་ང་རྗེས་ལུས་ཆེན་པོ་ཐེབས་ཚར་སོང་། ལྷ་མོས་ངའི་ཆེད་དུ་སེམས་
ཁྲལ་བྱེད་ངེས་རེད།”
“ཤ་ཚ་བའི་ལྷ་མོ། ལྷ་མོས་ཁྱོད་བྱ་ཕ་ཝང་གིས་ཟ་ངེས་རེད་དྲན་ནས་སྐྲག་
རྒྱུ་རེད་དམ།”
“ངོ་མ། ཡུལ་ལུང་དེར་སློབ་གྲྭ་མེད་པ་གཏན་ཁེལ་རེད་དམ།”ཕེ་ནོ་ཁོས་
ཁོའི་དྲི་བ་ལ་ལན་མ་བཏབ་པར་མུ་མཐུད་བཤད།
“སློབ་གྲྭ་གཅིག་གི་གྲིབ་མ་ཙམ་ཡང་མེད།”
“དགེ་རྒན་མེད་པའང་ཁོ་ཐག་རེད་དམ།”
“གཅིག་ཀྱང་མེད།”
“མི་སུ་གཅིག་ལའང་སློབ་སྦྱོང་བྱེད་དུ་འཇུག་གི་མེད་དམ།”
“རྩ་བ་ཉིད་ནས་མེད།རྩ་བ་ཉིད་ནས་མེད།རྩ་བ་ཉིད་ནས་མེད།”
“ཅི་འདྲའི་ཡུལ་ལུང་སྐྱིད་པོ་ཞིག་རེད་ཨང་།” ཕེ་ནོ་ཁོས་འགྲམ་ཆུ་ལྡང་
བཞིན་བཤད།“ཅི་འདྲའི་ཡུལ་ལུང་སྐྱིད་པོ་ཞིག་རེད་ཨང་།ང་རང་དེར་འགྲོ་མྱོང་
མེད་རུང་།དེ་ཅི་འདྲ་ཞིག་ཡིན་པ་ངའི་སེམས་སུ་འཆར་ཐུབ་ཀྱི་འདུག”
“ཁྱོད་ཀྱང་ང་ཚོ་དང་ལྷན་དུ་ཡོང་གི་མིན་ནམ།”
“ཁྱོད་ཀྱིས་འགུགས་ཐབས་བྱེད་པ་ནི་དོན་མེད་རེད། ངས་ལྷ་མོ་ལ་བསམ་
ཤེས་ལྡན་པའི་བུ་ཞིག་བྱེད་པའི་དམ་བཅའ་བཞག་ཡོད་པས། ངས་ཁ་དན་ཚིག་
ལ་མི་གནས་པ་བྱེད་མི་སྲིད།”
“དེ་འདྲ་ཡིན་ན་བདེ་མོ་བཞུགས། གལ་སྲིད་ཁྱོད་ཀྱིས་སློབ་གྲོགས་ཚོ་སྲང་
ལམ་ནས་མཐོང་སོང་ན།ཁོ་ཚོར་ངའི་ཚབ་ཏུ་བཀྲ་ཤིས་བདེ་ལེགས་ཞུ་རོགས།”
“ཡཱང་ལའི་སྡོང་ཐུར། བདེ་མོ་སོང་། ཁྱོད་ལ་འགྲུལ་བཞུད་བདེ་མོ་ཞིག་ཡོང་
བར་ཤོག སྐྱིད་པོ་བྱོས་ལ། མཚམས་རེར་ཁྱོད་ཀྱིས་གྲོགས་པོ་ཚོའི་ཐད་ལའང་
བསམ་བློ་ཐོངས་ཤིག”
ཨ་ལད་པད་ཀོ་ཡིས་དེ་ལྟར་སྨྲས་ནས་གོམ་པ་གཉིས་ཙམ་སྤོས། ཡིན་ན་
ཡང༌།དེ་ནས་ཁོས་འགྲོ་མཚམས་བཞག་པ་དང་།ཁ་གྲོགས་པོའི་ཕྱོགས་སུ་བསྐོར་
ནས་འདི་ལྟར་དྲིས།
“ཡུལ་ལུང་དེའི་ནང་བདུན་ཕྲག་ཚང་མ་གཟའ་སྤེན་པ་དྲུག་དང་ཉི་མ་
གཅིག་གིས་གྲུབ་པ་དེར་ཁྱོད་རང་ཏན་ཏན་ཡིན་ནམ།”
“ཁོ་ཐག་ཡིན།”
“ད་རུང་གུང་གསེང་སྤྱི་ཟླ་དང་པོའི་ཚེས་གཅིག་ནས་འགོ་ཚུགས་ཏེ་སྤྱི་ཟླ་
བཅུ་གཉིས་ཀྱི་ཉིན་མཐའ་མ་བར་དུ་ཡོད་པ་དེ་ཁྱོད་ཀྱིས་དངོས་སུ་ཤེས་སམ།”
“ལོས་ཤེས།”
“ཅི་འདྲའི་ཡུལ་ལུང་སྐྱིད་པོ་ཞིག་རེད་ཨང་།” ཕེ་ནོ་ཁོས་བསྐྱར་དུ་བཟླས་
པ་དང་། ཁོ་འགྲོ་འདོད་ལངས་ཡོད་པར་མངོན། དེ་ནས་ཁོས་བྲེལ་འཚབ་དང་
སེམས་ཐག་ཆོད་པའི་ངང་སྨྲས་པ།
“ད་ཐེངས་ངོ་མ་བདེ་མོ་སོང༌། ཁྱོད་ལ་འགྲུལ་བཞུད་སྐྱིད་པོ་ཞིག་ཡོང་བར་
ཤོག”
“བདེ་མོ་སྡོད།”
“ཁྱོད་ག་དུས་འགྲོ་འགོ་རྩོམ་རྒྱུ་ཡིན།”
“ལམ་སེང་།”
“ཅི་འདྲའི་ཐབས་སྐྱོ་བ་ལ་ཨང་། གལ་སྲིད་ཁྱོད་རང་དངོས་གནས་ཆུ་ཚོད་
གཅིག་གི་ནང་ཚུན་ལ་འགྲོ་འགོ་བཙུགས་ན། ང་ལ་སྒུག་འདོད་འདུག”
“དེས་ན་ལྷ་མོ?”
“ད་ནི་ང་རང་རྗེས་ལུས་ཐེབས་ཟིན། ནང་དུ་ལོག་པར་ཆུ་ཚོད་གཅིག་སྔ་
རུང་འཕྱི་རུང་གཅིག་པ་རེད།”
“ཤ་ཚ་བའི་ཕེ་ནོ་ཁོ། གལ་སྲིད་ལྷ་མོས་ཁྱོད་ལ་སྡིགས་མོ་བྱས་ན?”
“ང་ལ་ངེས་པར་དུ་བཟོད་བསྲན་ཡོད་དགོས། ངས་མོ་ལ་སྡིགས་མོ་བྱེད་དུ་
འཇུག་གི་ཡིན།མོས་ཡིད་ཚིམ་པ་ཞིག་སྡིགས་རྗེས།ཁ་འཚུམ་རྒྱུ་རེད།”
ཁོ་གཉིས་དེ་ལྟར་སྡོད་སྐབས། མུན་རུབ་ནས་སྨག་རུམ་སྟུག་པོ་འཐིབས་
ཡོད། གློ་བུར་དུ་ཁོ་གཉིས་ཀྱིས་རྒྱང་རིང་ན་གློག་འོད་ཆུང་ཆུང་ཞིག་གཡོ་འགུལ་
བྱེད་པ་མཐོང་བ་མ་ཟད། སྐད་ཅོར་རྒྱག་པ་དང་རྒྱ་གླིང་གི་སྒྲ་ཡང་ཐོས། འོན་
ཀྱང་། རྒྱ་གླིང་གི་སྒྲ་དེ་ཤིན་ཏུ་གཉོམ་ཞིང་ཕྲ་བས་དུག་སྦྲང་འཕུར་བའི་སྒྲ་དང་
གཅིག་པ་གཅིག་རྐྱང་རེད།
“ད་བསླེབས་སོང་།”ཡཱང་ལའི་སྡོང་ཐུར་གྱིས་ཡར་མཆོངས་ཏེ་སྐད་བརྒྱབས།
“དེ་ཅི་རེད།”ཕེ་ནོ་ཁོས་ཤུབ་ཤུབ་ཏུ་དྲིས།
“དེ་ནི་ང་རང་བསུ་རུ་ཡོང་མཁན་གྱི་ཤིང་རྟ་རེད། ད་ཁྱོད་རང་ཡོང་གི་ཨེ་
ཡིན།ཡིན་ནམ་མིན།”
“ཡུལ་ལུང་དེའི་ནང་བུ་རྣམས་གཏན་ནས་སློབ་སྦྱོང་བྱེད་མི་དགོས་པ་དེ་
དངོས་གནས་བདེན་ནམ།”ཨ་ལད་པད་ཀོ་ཡིས་སླར་ཡང་དྲིས།
“གཏན་ནས་མི་དགོས།གཏན་ནས་མི་དགོས།གཏན་ནས་མི་དགོས།”
“ཅི་འདྲའི་ཡུལ་ལུང་སྐྱིད་པོ་ཞིག་རེད་ཨང༌། ཅི་འདྲའི་ཡུལ་ལུང་སྐྱིད་པོ་
ཞིག་རེད་ཨང༌།ཅི་འདྲའི་ཡུལ་ལུང་སྐྱིད་པོ་ཞིག་རེད་ཨང༌།།།།”

ལེའུ་སོ་གཅིག་པ།

ཕེ་ནོ་ཁོ་ཟླ་བ་ལྔ་ཡི་བདེ་སྐྱིད་ལ་རོལ་བ།
མཇུག་མཐར་ཤིང་རྟ་དེ་འཁྲིས་སུ་འབྱོར། ཤིང་རྟ་དེའི་འཁོར་ལོ་གཉིས་རྩྭ་དུམ་
དང་གོས་ཧྲུལ་གྱིས་ཡོངས་སུ་བསྡམས་ཡོད་པས། སྒྲ་ཕྲན་ཙམ་ཡང་མེད་པར་
འབྱོར།
ཤིང་རྟ་དེ་བོང་བུ་ཆ་འགྲིག་བཅུ་གཉིས་ཀྱིས་དྲུད་ཡོད་ལ། དེ་དག་ཐམས་
ཅད་ཀྱི་ཆེ་ཆུང་གཅིག་པ་ཡིན་རུང་ཚོན་མདོག་མི་གཅིག་སྟེ། ལ་ལ་ནི་གྲོ་གྲོ་
དང༌། ལ་ལ་ནི་དཀར་པོ། ཡང་ཁ་གཅིག་ནི་ཁམ་ཁྲ་རེད་ལ། ད་རུང་འགའ་ཤས་
ལ་སྔོན་པོ་དང་སེར་པོའི་ཐིག་རིས་ཆེན་པོ་ཡོད།
ཡིན་ན་ཡང་། ཆེས་ཡ་མཚན་ཤོས་ཤིག་གཅིག་ནི། བོང་བུ་ཆ་འགྲིག་བཅུ་
གཉིས་(ཁྱོན་བོང་བུ་ཉེར་བཞི་ཡོད།)ལ་དུད་འགྲོ་གཞན་དག་ལྟར་རྨིག་པ་ལྡན་
པའི་ཚབ་ཏུ།ཁོ་ཚོས་སུག་བཞིའི་ཐོག་ཏུ་བྱིས་པ་དཀར་པོའི་གཟུགས་དབྱིབས་
ཅན་གྱི་འགྲོ་བ་མིའི་ལྷམ་རེ་གྱོན་འདུག
ད་རུང་ཤིང་རྟའི་ཁ་ལོ་བ་ཅི་འདྲ་ཞིག་རེད་ཟེར་ན། ཁྱོད་ཀྱི་སེམས་སུ་རིང་
ཚད་ལས་ཞེང་ཚད་ཆེ་བའི་མིའུ་ཆུང་ཞིག་བསྒོམས་ན་ཆོག་ལ། ཁོའི་ལུས་པོ་
རྒྱགས་ཤིང་སྣུམ་ཆེ་བས་མར་རྡོག་རྡོག་ཅིག་དང་འདྲ་བ་མ་ཟད། ཁོའི་ཆུང་ཞིང་
སྒོར་བའི་ངོ་གདོང་ནི་ཚ་ལུ་མ་ཞིག་དང་མཚུངས་པ་དང༌།རྟག་ཏུ་འཛུམ་དམུལ་
དམུལ་ཡོད་པའི་ཁ་ཆུང་ཆུང་ལས། ཞི་མི་ཞིག་གིས་སོ་སོའི་བདག་མོར་འབོད་
པའི་སྒྲ་དང་མཚུངས་པའི་སྐད་སྒྲ་གཉོམ་ཞིང་ཕྲ་བ་ཞིག་གྲག་བཞིན་འདུག
“མཚོ་བྱ་གླེན་པའི་ཡུལ”དུ་འགྲོ་ཆེད། བུ་ཆུང་ཚང་མས་ཁོའི་ཤིང་རྟའི་ནང་
གི་འདུག་སྟེགས་ལ་རྩོད་པ་བྱས།
དོན་དངོས་ཐོག ལོ་ན་བརྒྱད་ནས་བཅུ་བཞིའི་བར་སོན་པའི་བུ་ཆུང་རྣམས་
ཀྱིས་ཤིང་རྟ་ཡོངས་སུ་གང་འདུག་སྟེ། ཁོ་ཚོ་གཅིག་ཐོག་ཉིས་བརྩེགས་སུ་འདུག་
ཚུལ་ལ་བལྟས་ན་ཉ་ཟོམ་ནང་བླུགས་པའི་ཉ་ལེབ་རིང་རྣམས་དང་མཚུངས།
ཁོ་ཚོ་འཚང་ཁ་ཆེ་དྲགས་ནས་དབུགས་ཀྱང་གཏོང་དཀའ་ཞིང་ཤིན་ཏུ་མི་བདེ་
རུང་། སུ་གཅིག་གིས“ཨ་ར”མ་ལབ་ལ། སུ་གཅིག་གིས་འཁང་ར་མ་བྱས། ཆུ་
ཚོད་འགའ་ཤས་ནང་སློབ་གྲྭ་དང༌། དགེ་རྒན་དང་། དཔེ་དེབ་གང་ཡང་མེད་
པའི་ཡུལ་ལུང་དེར་འབྱོར་རྒྱུ་ཡིན་པའི་ངེས་ཤེས་དེས་ཁོ་ཚོ་ཧ་ཅང་སྐྱིད་པོ་
བཟོས་སྟབས། ཁོ་ཚོས་ངལ་བ་དང་མི་བདེ་བ། བཀྲེས་པ་དང་སྐོམ་པ། གཉིད་
མེད་པ་སོགས་ཅི་ཡང་མ་ཚོར།
ཤིང་རྟ་དེ་ཁོ་གཉིས་ཀྱི་འཁྲིས་སུ་བཀག་མ་ཐག མིའུ་ཆུང་དེས་ཡཱང་ལའི་
སྡོང་ཐུར་ལ་ཁ་བསྐོར་ནས་ཁེངས་དྲེགས་དང་ངོ་གདོང་སྙེར་སྙེར་གྱིས་འཛུམ་
སྟོན་བཞིན་སྨྲས་པ།
“ངའི་བརྩེ་བའི་བུ་ཆུང་།ཁྱོད་ཀྱིས་ཤོད་དང་།ཁྱོད་རང་ཡང་ཡུལ་ལུང་སྐྱིད་
པོ་དེར་འགྲོ་འདོད་དམ།”
“ང་དངོས་གནས་འགྲོ་འདོད་འདུག”
“ངའི་གྲོགས་པོ་ཆུང་ཆུང་། ཡིན་ན་ཡང་ཤིང་རྟའི་ནང་འདུག་ས་ལྷག་མི་
འདུག ཁྱོད་རང་ཉིད་ཀྱིས་ཤིང་རྟ་ཡོངས་སུ་གང་ཡོད་པ་མཐོང་གསལ་ལྟར་
རེད།"
དེ་ལ་ཡཱང་ལ་སྡོང་ཐུར་གྱིས“གལ་མེད། གལ་སྲིད་ནང་ལོགས་སུ་འདུག་ས་
མེད་ན། ཤིང་རྟའི་གཉའ་ཤིང་གི་ཐོག་ཏུ་བསྡད་ན་ཆོག”ཅེས་སྨྲས་པ་དང་། ཁོ་
མཆོང་ཐེངས་གཅིག་གིས་གཉའ་ཤིང་སྟེང་དུ་རྐང་པ་བགྲད་དེ་བསྡད།
“ངའི་གྲོགས་པོ་ཆུང་ཆུང་། ཁྱོད་རང་ཅི་བྱེད་འདོད་ཡོད། ཁྱོད་ང་ཚོ་དང་
ལྷན་དུ་ཡོང་གི་ཡིན་ནམ། ཡང་ན་ཤུལ་དུ་འདུག་རྒྱུ་ཡིན།”མིའུ་ཆུང་དེས་ཕེ་ནོ་
ཁོ་ལ་ཁ་བསྐོར་ནས་ངག་འཇམ་པོས་དྲིས།
“ང་རང་འདིར་འདུག་རྒྱུ་ཡིན། ང་རང་ཁྱིམ་ལ་ལོག་གི་ཡིན། སྤྱོད་ལམ་
བཟང་བའི་བུ་རྣམས་ལྟར།ངས་སློབ་གཉེར་བྱེད་འདོད།”ཕེ་ནོ་ཁོས་ལན་བཏབ།
“དེས་ཁྱོད་ལ་ཕན་ཐོགས་པར་ཤོག”
“ཕེ་ནོ་ཁོ། ཁྱོད་ཀྱིས་ངའི་ཁ་ལ་ཉོན། ང་ཚོ་དང་ལྷན་དུ་ཤོག་དང་ཧ་ཅང་
སྐྱིད་པོ་ཡོང་ངེས་རེད།”ཡཱང་ལའི་སྡོང་ཐུར་གྱིས་སྐད་བརྒྱབས།
“མིན།མིན།མིན།”
“ང་ཚོ་དང་ལྷན་དུ་ཤོག་དང་ཧ་ཅང་སྐྱིད་པོ་ཡོང་ངེས་རེད།”ཤིང་རྟའི་ནང་
ནས་སྐད་ངག་བརྒྱ་ཡིས་མགྲིན་གཅིག་ཏུ་བོས།
“གལ་སྲིད་ང་རང་ཁྱོད་ཚོ་དང་ལྷན་དུ་ཡོང་ན། ལྷ་མོ་བཟང་མོས་ཅི་ཞིག་
ཟེར་ཡོང་ངམ།” ཆོད་སེམས་འཆོར་འགོ་བརྩམས་ཟིན་པའི་ཨ་ལད་པད་ཀོ་ཡིས་
ཕྱིར་ཁོ་ཚོ་ལ་བཤད།
“བསམ་བློ་སྡུག་པོ་དེ་འདྲ་བཏང་ནས་མགོ་ན་རུ་མ་འཇུག ང་ཚོ་ཞོགས་པ་
སྐྱ་རེངས་ཤར་ནས་དགོང་མོ་ས་མ་རུབ་བར་ཅི་དགར་ཡར་རྒྱུག་མར་རྒྱུག་བྱས་
ན་ཆོག་པའི་ཡུལ་ལུང་ཞིག་ཏུ་འགྲོ་བ་དེ་ཁོ་ནར་བསམ་བློ་ཐོངས་དང་འགྲིག”
དེར་ཕེ་ནོ་ཁོས་ལན་མ་བྱིན། འོན་ཀྱང༌། ཁོས་དབུགས་རིང་ཞིག་བཏང་བ་
དང་། དེ་ནས་ཡང་བསྐྱར་དབུགས་རིང་ཞིག་བཏང༌། དེའི་རྗེས་ཁོས་དབུགས་
རིང་ཐེངས་གསུམ་པ་དེ་བཏང་ནས་མཇུག་མཐར་སྨྲས་པ།
“ང་ལ་འདུག་ས་ཆུང་ཆུང་ཞིག་སྟེར་དང༌།ང་ཡང་འགྲོ་རྒྱུ་ཡིན།”
“འདུག་ས་རྣམས་ཡོངས་སུ་གང་འདུག འོན་ཀྱང༌། ཁྱོད་རང་ཡོང་བ་དེར་
ང་ཚོ་ཅི་འདྲའི་དགའ་པོ་བྱུང་བ་སྟོན་ཆེད། ཁྱོད་རང་ངའི་འདུག་སྟེགས་ཐོག་ཏུ་
བསྡད་ན་ཆོག”མིའུ་ཆུང་དེས་སྨྲས།
“དེས་ན་ཁྱོད་རང?”
“གལ་མེད།ང་རང་རྐང་ཐང་དུ་འོང་གི་ཡིན།”
“མིན། གཏན་ནས་མིན། ངས་དེ་འདྲ་བྱེད་དུ་འཇུག་གི་མིན། དེ་ལས་ངས་
བོང་བུ་ཚོའི་ཁྲོད་ནས་གཅིག་ལ་བཞོན་ན་ལེགས།”ཕེ་ནོ་ཁོ་ཡིས་བརྗོད།
ཁོ་བོང་བུ་ཆ་འགྲིག་དང་པོ་ཡི་གཡས་ཕྱོགས་ཀྱི་བོང་བུ་དེའི་འཁྲིས་སུ་
བཅར་ནས་བཞོན་ཐབས་བྱས། འོན་ཀྱང༌། དུད་འགྲོ་དེས་རྒྱབ་བསྟན་ནས་ཁོའི་
རྒྱུ་ཁུག་ལ་འཕྲ་ཆེན་པོ་ཞིག་གཞུས་པས།ཁོ་རང་རྐང་པ་ཟིང་ཐར་རེར་བར་སྣང་
དུ་གཡུགས།
གནས་ཚུལ་འདི་མཐོང་མཁན་གྱི་བུ་ཚང་མས་ངན་དགོད་དང་ཁྲེལ་དགོད་
ཅི་འདྲའི་མང་པོ་བྱས་པ་དེ་ཁྱོད་ཀྱི་སེམས་སུ་འཆར་ཐུབ་པ་ཞིག་རེད།
ཡིན་ན་ཡང་། མིའུ་ཆུང་དེས་གད་མོ་མ་བགད། ཁོ་རང་བོང་བུ་ངོ་ལོག་པ་
དེའི་འཁྲིས་སུ་བཅར་བ་དང༌།དེ་ལ་འོ་སྐྱེལ་བའི་ཁུལ་གྱིས་སོ་བཏབ་ནས་དེའི་རྣ་
ཅོག་ཕྱེད་ཀ་ཙམ་བཀོག
མཚམས་དེར་ཕེ་ནོ་ཁོ་ཞེ་སྡང་དྲག་པོའི་ངང་ཐང་ནས་ཡར་ལངས་པ་དང་།
མཆོང་ཐེངས་གཅིག་གིས་ཤ་ཚ་བའི་དུད་འགྲོ་དེའི་སྒལ་སྟེང་དུ་བསྡད། ཁོ་རང་
མཆོང་ཚུལ་དེ་ཤིན་ཏུ་ལེགས་པས། བུ་རྣམས་ཀྱིས་གད་མོ་དགོད་མཚམས་བཞག་
སྟེ“ཨ་ཧོ་ཧོ།ཕེ་ནོ་ཁོ”ཞེས་སྐད་རྒྱག་འགོ་བརྩམས་པ་མ་ཟད། ལག་ཟུང་བརྡབས་
ནས་དགའ་བསུ་བྱེད་སྟངས་ལ་བལྟས་ན་ཧ་ལམ་མཚམས་གཏན་ནས་འཇོག་རྒྱུ་
མིན་པ་ལྟར་སྣང་།
ད་ནི་ཕེ་ནོ་ཁོ་ཡར་བཞོན་ཟིན་པས་ཤིང་རྟ་འགྲོ་འགོ་ཚུགས།བོང་བུ་རྣམས་
མྱུར་བར་རྒྱུགས་པ་དང་། ཤིང་རྟ་ལམ་ཆེན་གྱི་རྡོ་ཧྲུག་ཐོག་ཐྲག་ཐྲག་ཐྲོག་ཐྲོག་
ངང་གཡས་ཡོ་གཡོན་ཡོས་སྐྱོད་བཞིན་པའི་ཚེ། ཨ་ལད་པད་ཀོ་ཡིས་གོ་ལ་མི་གོ་
བའི་སྐད་ངག་ཕྲ་མོ་ཞིག་གིས་རང་ཉིད་ལ“ཤ་ཚ་བའི་བླུན་པོ། ཁྱོད་ཀྱིས་སོ་སོས་
བདམས་པའི་ལམ་དུ་སྙེག་བཞིན་ཡོད། ཡིན་ན་ཡང་། ཁྱོད་ལ་གནོང་འགྱོད་སྐྱེ་
ངེས་རེད”ཅེས་སྨྲས་པ་གོ་བའི་སྣང་བ་ཞིག་བྱུང༌།
ཕེ་ནོ་ཁོ་ལ་ཞེད་སྣང་སྐྱེས་ནས་སྐད་དེ་གང་ནས་ཡོང་བར་གཡས་ལྟ་གཡོན་
ལྟ་བྱས་རུང༌།ཁོས་མི་གཅིག་ཀྱང་མ་མཐོང་། བོང་བུ་རྣམས་མུ་མཐུད་རྒྱུགས་ལ།
ཤིང་རྟ་མུ་མཐུད་ཐྲག་ཐྲག་ཐྲོག་ཐྲོག་ངང་གཡས་ཡོ་གཡོན་ཡོས་བསྐྱོད། ནང་
དུ་ཡོད་པའི་བུ་རྣམས་གཉིད་དུ་ཡུར་འདུག་པ་དང་། ཡཱང་ལའི་སྡོང་ཐུར་གྱིས་
བྱི་བ་སྒོམ་ཆེན་ལྟར་སྡུར་བ་ཐེན། ཤིང་རྟའི་ཁ་ལོ་བའི་འདུག་སྟེགས་ཐོག་ཏུ་
བསྡད་པའི་མིའུ་ཆུང་གིས་སོ་བར་ནས་གླུ་འདི་ལྟར་བླངས།
“མཚན་མོར་ཐམས་ཅད་གཉིད་ཁུག་ཀྱང༌། ང་ནི་གཏན་ནས་གཉིད་མི་
ཉལ།”
ཁོ་ཚོ་ཡང་བསྐྱར་སྤྱི་ལེ་གཅིག་ཕྱིན་པའི་རྗེས། ཕེ་ནོ་ཁོས་གོང་གི་སྐད་ཕྲ་བོ་
དེས་ཁོ་ལ་འདི་ལྟར་སྨྲས་པ་ཐོས།
“གླེན་པ། སེམས་ལ་ཟུངས་ཤིག རྩེད་འཇོ་དང་རོལ་རྩེད་ཐོག་ཏུ་དུས་ཚོད་
སྐྱེལ་ཆེད། སློབ་སྦྱོང་མི་བྱེད་པར་དཔེ་དེབ་དང་སློབ་གྲྭ། དེ་བཞིན་དགེ་རྒན་
བཅས་ལ་རྒྱབ་གཏོད་བྱེད་མཁན་གྱི་བུ་ཆུང་རྣམས་ལ་སྔ་ཕྱི་མ་གཏོགས་མཇུག་
འབྲས་ངན་པ་ཞིག་སྨིན་ངེས་རེད། ངས་དེ་རང་ཉིད་ཀྱི་ཉམས་མྱོང་ལས་ཤེས་
པས་ཁྱོད་ལ་བཤད་ཐུབ། ང་རང་ད་ལྟ་ངུ་བཞིན་ཡོད་པ་ལྟར། ཁྱོད་ཀྱང་ངུ་བའི་
ཉིན་ཞིག་ཡོང་ངེས་རེད།འོན་ཀྱང༌།སྐབས་དེ་དུས་འཕྱི་དྲགས་པ་རེད།”
ཚིག་འདི་དག་ཁོའི་རྣ་བར་ཤུབ་ཤུབ་ཏུ་བརྗོད་པ་ཐོས་པས།ཨ་ལད་པད་ཀོ་
ལ་སྔར་ལས་འཇིགས་སྣང་ཆེ་བ་བྱུང་སྟབས། ཁོ་བོང་བུའི་རྒྱབ་ནས་མར་མཆོངས་
པ་དང་།ཕར་ཕྱིན་ནས་དེའི་ཁ་ལ་ལག་པས་བཟུང་།
ཁོས་བོང་བུ་དེ་བུ་ཆུང་ཞིག་ལྟར་ངུ་བཞིན་ཡོད་པ་མཐོང་བས། ཁོ་ཅི་འདྲའི་
ཧ་ལས་ཤིང་ཧོན་ཐོར་ཡོད་པ་དེར་བསམ་བློ་ཞིག་ཐོངས་དང༌།
“ཨ་ཙི། སྐུ་ཞབས་ཤིང་རྟའི་ཁ་ལོ་བ་ལགས། འདིར་ཧ་ལས་པའི་གནས་ཚུལ་
ཞིག་འདུགབོང་བུ་འདི་ངུ་བཞིན་འདུག”ཕེ་ནོ་ཁོ་ཡིས་མིའུ་ཆུང་ལ་སྨྲས།
“ཁོ་ངུ་རུ་ཆུགཁོ་མག་པ་ཞིག་ཏུ་འགྱུར་དུས་དགོད་ངེས་རེད།”
“ཡིན་ན་ཡང་།ཁྱོད་ཀྱིས་ཁོ་ལ་སྐད་ཆ་ཤོད་སྟངས་སློབ་རྒྱུ་བྱུང་ངམ།”
“མ་བྱུང་། ཡིན་ན་ཡང༌། ཁོས་ལོ་གསུམ་ཡོན་ཏན་ཅན་གྱི་ཁྱི་རྣམས་དང་
ལྷན་དུ་བསྐྱལ་ནས་ཚིག་འབྲུ་རེ་ཟུང་སྨྲ་ཚུལ་སྦྱངས་འདུག”
“ཤ་ཚ་བའི་དུད་འགྲོ།”
དེ་ནས་མི་ཆུང་གིས་བརྗོད་པ།
“ཤོགཤོགབོང་བུ་ངུ་བ་ལ་ལྟ་རུ་བཅུག་སྟེ་ང་ཚོའི་དུས་ཚོད་འཕྲོ་བརླག་ཏུ་
མ་གཏོང་། ཁོ་ལ་ཡར་བཞོན་ནས་ང་ཚོ་མུ་མཐུད་འགྲོ་རུ་ཆུག མཚན་མོ་གྲང་ལ་
ལམ་ཐག་ཀྱང་རིང་།”
ཕེ་ནོ་ཁོས་སླར་ཡང་ཚིག་གཅིག་ཀྱང་མ་བཤད་པར་ཁོའི་ཁ་ལ་ཉན། ཞོགས་
པའི་སྐྱ་རེངས་མ་ཤར་ཙམ་ལ། ཁོ་ཚོ“མཚོ་བྱ་གླེན་པའི་ཡུལ”དུ་བདེ་བར་འབྱོར།
དེ་ནི་འཛམ་བུ་གླིང་གི་ཡུལ་ལུང་གཅིག་དང་ཡང་མི་འདྲ་བའི་ཡུལ་ཞིག་
ཡིན། དེའི་མི་འབོར་ཡོངས་རྫོགས་བུ་ཆུང་ཞེ་ཅིག་རེད་ལ། ཁོ་ཚོའི་ཁྲོད་ནས་ལོ་
ན་ཆེ་ཤོས་ནི་བཅུ་བཞི་དང་ཆུང་ཤོས་ནི་བརྒྱད་ཟིན་ཙམ་རེད། སྲང་ལམ་ནང་
དུ་དགའ་སྤྲོའི་འདུ་འཛི་དང་སྐད་ཅོར་གྱིས་ཡོངས་སུ་ཁེངས་པས།སྐྱེ་བོ་སུ་འདྲ་
ཞིག་ཡིན་རུང་སེམས་འཕང་མཐོ་རུ་ལྡིང་ངེས་རེད། ཕྱོགས་གང་སར་བུ་ཆུང་ཚོ་
དང་ཚོ་འདུག་སྟེ། ལ་ལ་ནི་སྤོ་ལོ་དང༌། ལ་ལ་ནི་བྱ་སྒྲོ། ལ་ལ་ནི་ཤིང་འབྲས་ཀྱི་
ཙི་གུ་རྩེད་ཀྱིན་འདུག་ལ། ཁ་ཅིག་གིས་རྐང་འཁོར་བཞོན་པ་དང་། ཁ་ཤས་ཀྱིས་
ཤིང་གི་རྟ་ལ་བཞོན་འདུག ཚོ་གཅིག་གིས་གབ་རེས་ཡིབ་རེས་རྩེད་ཀྱིན་འདུག་
ལ།ཚོ་གཅིག་གིས་བདའ་རེས་འདེད་རེས་བྱེད་ཀྱིན་གདའ།འགའ་ཤས་ཀྱིས་སྙན་
ཚིག་སྐྱོར་གྱིན་འདུག་ལ། འགའ་ཤས་ཀྱིས་གླུ་གཞས་ལེན་བཞིན་འདུག འགའ་
ཤས་མཆོང་ལྡིང་ལ་རྩེན་གྱིན་འདུག ཡང་ལ་ལ་ཞིག་གིས་རྐང་པ་བར་སྣང་དུ་
བཏེགས་ནས་ལག་པ་གཉིས་ས་རུ་བཙུགས་ཏེ་འགྲོ་བའི་སྐྱིད་སྣང་ལ་རོལ་
བཞིན་གདའ་ལ། ལ་ལ་ཞིག་གིས་ལོ་མའི་སྲུང་ཞྭ་གྱོན་ཞིང་དམག་དཔོན་གྱིས་
ཆས་གོས་སྤྲས་ཏེ་རྩེད་ཆས་ཀྱི་དམག་མིའི་རུ་ཁག་རེ་ལ་བཀོད་འདོམས་བྱེད་
ཀྱིན་འདུག འགའ་ཤས་གད་མོ་དགོད་པ་དང་། འགའ་ཤས་ཀྱིས་སྐད་ཅོར་རྒྱག་
པ། འགའ་ཤས་ཀྱིས་ཀི་འབོད་བྱེད་པ། དེ་བཞིན་ལ་ལས་ཐལ་མོ་རྡེབ་པའམ་ཤུ་
འདེབས་པ། ཡང་ན་སྒོ་ང་བཏང་ཚར་མ་ཐག་པའི་བྱ་མོ་ལྟར་རྐན་སྒྲ་སྒྲོག་པ་
སོགས་བྱེད་ཀྱིན་འདུག
ས་གྲུ་བཞི་རེ་རེའི་ནང་ལ་ཚོན་དང་རི་མོ་འབྲི་སའི་རས་གཞི་རེ་བསླངས་
འདུག་པ་དང་། དེ་དག་གི་མཐའ་འཁོར་དུ་བུ་ཆུང་རྣམས་ཞོགས་པ་ནས་དགོང་
མོའི་བར་རུབ་ནས་སྡོད། ཁང་པ་རྣམས་ཀྱི་གྱང་ལྡེབས་སུ་སོལ་བ་ཡིས“ཙེད་
རིག་རྣམ་ཕྲི་ལོ་གཏན་པར་ཤོག ད་ནི་ང་ཙོ་ལ་ཀློབ་གྲྭ་མེད། ཨང་ཙིས་ཕམ་པར་
རྒྱོབས་ཤིག”ལ་སོགས་པའི་དག་ནོར་གྱིས་གང་བའི་འབོད་ཚིག་སྣ་ཚོགས་བྲིས་
འདུག
མིའུ་ཆུང་དང་ལྷན་དུ་ཡོང་བའི་ཕེ་ནོ་ཁོ་དང་། ཡཱང་ལའི་སྡོང་ཐུར། དེ་
བཞིན་བུ་ཆུང་གཞན་རྣམས་གྲོང་ཚོའི་ནང་འབྱོར་མ་ཐག འུར་ཟིང་དང་སྐད་
ཅོར་དྲག་པོའི་ནང་ཐིམ་པ་དང་། སྐར་མ་རེ་ཟུང་ནང་ཚང་མ་དང་ལྷན་དུ་ངོ་
ཤེས་བཏང་ཟིན་པའི་སྐོར་ངས་ཁྱོད་ལ་བརྗོད་ག་ལ་དགོས། ཁོ་ཚོ་ལས་སྤྲོ་སེམས་
འཁོལ་བའི་བུ་ཆུང་ཞིག་གང་ནས་རྙེད་ཐུབ་ཨང་།
མཚམས་མེད་པའི་རོལ་རྩེད་དང་རྩེད་འཇོའི་ཁྲོད་དུ། ཆུ་ཚོད་དང་། ཉི་མ།
བདུན་ཕྲག་རྣམས་གློག་འོད་བཞིན་སྐད་ཅིག་གིས་འདས།
“ཨ། ཅི་འདྲའི་བདེ་སྐྱིད་ལྡན་པའི་འཚོ་བ་ཞིག་རེད་ཨང་།” ཕེ་ནོ་ཁོས་ཡཱང་
ལའི་སྡོང་ཐུར་ནམ་ཐུག་ལ་དེ་ལྟར་སྨྲས་པ་དང༌།དེར་ཡཱང་ལའི་སྡོང་ཐུར་གྱིས་ཁོ་
ལ་ལན་བཏབ་དོན། “ལྟོས་དང་།ང་བདེན་པ་རེད་མི་འདུག་གམ།ཁྱོད་རང་ཡོང་
འདོད་མ་བྱས་པ་དེར་བསམ་བློ་ཞིག་ཐོངས་དང་། ཁྱོད་ཀྱིས་སོ་སོའི་ཀླད་པའི་ཁ་
ལ་ཉན་ནས་ལྷ་མོའི་ནང་དུ་ལོག་པ་དང་། སློབ་སྦྱོང་བྱེད་པའི་ཐོག་ཏུ་དུས་ཚོད་
ཆུད་ཟོས་སུ་བཏང་ཡོད་ན་ཅི་འདྲ་ཡིན་པའི་ཐོག་ལ་བསམ་བློ་ཞིག་ཐོངས་དང་།
གལ་སྲིད་ཁྱོད་རང་ད་ལྟ་དཔེ་དེབ་དང་སློབ་གྲྭའི་སུན་སྣང་ལས་ཐར་ཡོད་ན།དེ་
ནི་ང་དང༌།ངའི་བསླབ་བྱ།ངའི་སྐུལ་ལྕག་བཅས་ཀྱི་བཀའ་དྲིན་ཡིན་པ་ཅིས་ཀྱང་
ཤེས་དགོས། གྲོགས་པོ་ཁོ་ནས་འདི་ལྟ་བུའི་རླབས་ཆེན་གྱི་ཞབས་འདེགས་སྒྲུབ་
ཚུལ་ཤེས་ཀྱི་རེད།”
“ཡཱང་ལའི་སྡོང་ཐུར། དེ་དངོས་བདེན་རེད། གལ་སྲིད་ད་ལྟ་ང་རང་དངོས་
འབྲེལ་བུ་ཆུང་སྐྱིད་པོ་ཞིག་ཡིན་ན།དེ་ཡོངས་རྫོགས་ཁྱོད་ཀྱི་བྱས་རྗེས་རེད།འོན་
ཀྱང་། དགེ་རྒན་གྱིས་ང་ལ་ཁྱོད་ཀྱི་སྐོར་གླེང་དུས། ཁོས་ཅི་ཞིག་བརྗོད་ཀྱི་ཡོད་
པ་ཁྱོད་ཀྱིས་ཤེས་སམ། ཁོས‘མ་རབས་བསྟན་བཤིག་ཡཱང་ལའི་སྡོང་ཐུར་དང་
འགྲོགས་འབྲེལ་མ་བྱེད། རྒྱུ་མཚན་ནི་ཁོ་གྲོགས་ངན་པ་ཞིག་རེད། ཁོས་ཁྱོད་
རང་ཆག་སྒོའི་ནང་འདྲེན་ངེས་རེད’ཅེས་བརྗོད་མྱོང་།”
“ཤ་ཚ་བའི་དགེ་རྒན། ངས་ཁོ་ང་ལ་སྡང་བ་དང༌། ང་ལ་སྨད་ར་དམའ་
འབེབས་བཏང་བ་གསལ་པོར་ཤེས་ཀྱི་ཡོད། འོན་ཀྱང་། ང་རང་སྙིང་སྟོབས་ཅན་
ཞིག་ཡིན་པས་ཁོ་གུ་ཡངས་གཏོང་གི་ཡིན།” ཡཱང་ལའི་སྡོང་ཐུར་གྱིས་མགོ་བོ་
གཡུག་བཞིན་ལན་བཏབ།
“རླབས་ཆེན་གྱི་སེམས་དཔའ།” ཕེ་ནོ་ཁོས་དེ་ལྟར་སྨྲས་ནས་བརྩེ་སེམས་
འཁོལ་པོའི་ངང་གྲོགས་པོ་ལ་འཐམས་པ་དང༌། ཁོའི་མིག་གཉིས་ཀྱི་བར་དུ་འོ་
ཞིག་བསྐྱལ།
བདེ་སྐྱིད་ལྡན་པའི་འཚོ་བ་འདི་ཟླ་བ་ལྔ་ལ་བརྟན་སོང་། དཔེ་དེབ་བམ་
སློབ་གྲྭའི་ཐོག་ལ་བསམ་བློ་ཙམ་ཡང་གཏོང་མི་དགོས་པར་ཉི་མ་ཡོངས་རྫོགས་
རོལ་རྩེད་དང་དགའ་སྤྲོའི་ངང་བསྐྱལ་རྗེས། ཞོགས་པ་ཞིག་ལ། ཕེ་ནོ་ཁོ་གཉིད་
ལས་སད་སྐབས་ཆེས་ཧ་ལས་ཤིང་ཧོན་འཐོར་བའི་གནས་ཚུལ་ཞིག་ལྷགས་པ་
དང༌།དེས་ཁོ་ཤིན་ཏུ་མི་སྐྱིད་པ་བཟོས་སོ།།།།

ལེའུ་སོ་གཉིས་པ།

ཕེ་ནོ་ཁོ་བོང་བུར་གྱུར་པ།
ཧ་ལས་ཤིང་ཧོན་འཐོར་བའི་གནས་ཚུལ་དེ་འདི་རེད་དེ། ཕེ་ནོ་ཁོ་གཉིད་ལས་
སད་དེ་མགོ་ལ་འཕུར་འཕུར་བྱས་པ་དང་། དེ་ལྟར་མགོ་ལ་འཕུར་འཕུར་བྱེད་
སྐབས།ཤིན་ཏུ་ཁྱད་མཚར་བ་ཞིག་ལ།ཁོས་རང་ཉིད་ཀྱི་རྣ་ཅོག་གཉིས་ལག་མགོ་
ལས་ཀྱང་རིང་བ་སྐྱེས་ཡོད་པ་ཚོར།
ཁྱོད་ཀྱིས་ཤེས་གསལ་ལྟར།ཨ་ལད་པད་ཀོ་ལ་སྐྱེས་དུས་ནས་རྣ་ཅོག་ཤིན་ཏུ་
ཆུང་ཆུང་ཞིག་ལས་མེད། དེ་གཉིས་ཤིན་ཏུ་ཆུང་དྲགས་པས་ཆུ་བུར་གྱི་མིག་ལམ་
དུ་མངོན་ཐུབ་ཀྱི་མེད། དེར་བརྟེན་ཁོས་མཚན་མོ་གཅིག་གི་རིང་ལ་སོ་སོའི་རྣ་
ཅོག་ཧ་ལམ་ཕྱགས་མ་གཉིས་ལྟར་རིང་པོར་གྱུར་ཡོད་པ་རྟོགས་དུས། ཁོ་ལ་ཚོར་
སྣང་ཅི་འདྲ་ཞིག་སྐྱེས་པ་ཁྱོད་ཀྱི་སེམས་སུ་འཆར་ཐུབ་པ་ཞིག་རེད།
ཁོ་འཕྲལ་མར་རང་ཉིད་ཀྱི་ལྡོག་གཟུགས་འཆར་སའི་ཤེལ་སྒོ་ཞིག་འཚོལ་
བར་ཕྱིན། འོན་ཀྱང༌། ཤེལ་སྒོ་གཅིག་ཀྱང་མ་རྙེད་པས། ངོ་གདོང་འཁྲུད་སའི་
དུང་བན་ཆུ་ཡིས་བཀང་ནས་བལྟས་པ་ན། རང་ཉིད་ཀྱིས་གཏན་ནས་མཐོང་མི་
འདོད་པའི་ལྡོག་གཟུགས་ཤིག་མཐོང་། ཁོས་རང་ཉིད་ཀྱི་མགོ་ལ་བརྗིད་ཉམས་
ལྡན་པའི་བོང་བུའི་རྣ་ཅོག་གཉིས་སྐྱེས་ཡོད་པ་མཐོང༌།
ཤ་ཚ་བའི་ཕེ་ནོ་ཁོ་ལ་སེམས་སྡུག་དང༌། ངོ་ཚ། ཡི་ཆད་ཅི་འདྲའི་ཆེ་རྒྱུ་རེད་
ཨང༌།
ཁོས་ངུ་བ་དང་ཆོ་ངེ་འདེབས་འགོ་བརྩམས་པ་མ་ཟད། མགོ་བོ་གྱང་ལ་
བརྡབས། ཡིན་ན་ཡང༌།ཁོ་རང་ཇི་ཙམ་ངུས་ན་ཁོའི་རྣ་ཅོག་གཉིས་དེ་ཙམ་གྱིས་
རིང་དུ་སྐྱེས། དེ་གཉིས་རིང་ནས་རིང་དུ་སྐྱེས་པ་མ་ཟད། རྣ་རྩེ་ལ་སྤུ་སོབ་སོབ་
སྐྱེས།
ཐོག་བརྩེགས་དང་པོའི་ནང་སྡོད་མཁན་གྱི་བྲག་སྲམ་ཆུང་ཆུང་ཡིད་དུ་
འོང་བ་དེས་ཕེ་ནོ་ཁོའི་ཆོ་ངེ་དང་ངུ་སྐད་མཐོན་པོ་དེ་ཐོས་པས། ཁོའི་ཁང་པའི་
ནང་དུ་འཛུལ།བྲག་སྲམ་གྱིས་ཨ་ལད་པད་ཀོ་སྐྱོ་གདུང་དྲག་པོས་མནར་ཡོད་པ་
མཐོང་སྟབས།ལྷག་བསམ་རྣམ་དག་གིས་དྲིས་དོན།
“ངའི་བརྩེ་བའི་མགྲོན་རོགས།ཁྱོད་ལ་ཅི་ཞིག་བྱུང་སོང་ངམ།”
“ངའི་བརྩེ་བའི་བྲག་སྲམ་ཆུང་ཆུང་། ང་རང་ན་ཡི་འདུག ཤིན་ཏུ་ན་ཡི་
འདུག ངའི་ན་ཚ་འདིས་ང་ལ་སྐྲག་སྣང་སློང་གི་འདུག ཁྱོད་ཀྱིས་རྩ་ལྟ་ཤེས་ཀྱི་
ཡོད་དམ།”
“ཏོག་ཙམ།”
“དེ་འདྲ་ཡིན་ན།ཁྱོད་ཀྱིས་ང་ལ་ཆམ་པ་ཕོག་འདུག་མིན་ཞིག་ལྟ་རོགས།”
བྲག་སྲམ་ཆུང་ཆུང་དེས་སྲམ་སུག་གཡས་པ་དེ་ཡར་བཀྱགས་པ་དང༌།ཕེ་ནོ་
ཁོའི་རྩ་ལ་རེག་རྗེས།དབུགས་རིང་ཞིག་བཏང་ནས་ཁོ་ལ་བརྗོད་པ།
“ང་ཡི་གྲོགས་པོ། ཡིད་སྐྱོ་བ་ཞིག་ལ་ཁྱོད་ལ་གནས་ཚུལ་སྡུག་པོ་ཞིག་ལབ་
དགོས་ཁེལ་སོང་།”
“ཅི་རེད་འདུག”
“ཁྱོད་ལ་ཆམ་པ་ཤིན་ཏུ་སྡུག་པོ་ཞིག་ཕོག་འདུག”
“ཆམ་པ་ཅི་ཞིག་རེད་དམ།”
“བོང་བུའི་ཆམ་པ་རེད།”
“ཆམ་པ་དེ་འདྲ་ཞིག་ཡོད་པ་ངས་ཤེས་ཀྱི་མེད།” ཕེ་ནོ་ཁོས་ངག་ནས་དེ་
ལྟར་བརྗོད་མོད།སེམས་ན་གསལ་པོ་གསལ་རྐྱང་ཡོད།
དེར་བྲག་སྲམ་གྱིས་བཤད་པ།
“དེ་འདྲ་ཡིན་ན་ངས་ཁྱོད་ལ་འགྲེལ་བཤད་རྒྱག་ཆོག ཁྱོད་ཀྱིས་ཅིས་ཀྱང་
ཤེས་དགོས་པ་ཞིག་ལ། ཆུ་ཚོད་གཉིས་སམ་གསུམ་གྱི་ནང་ཚུན་དུ་ཁྱོད་རང་སྔར་
བཞིན་ཨ་ལད་པད་ཀོའམ་བུ་ཆུང་ཞིག་ཏུ་སྡོད་ཀྱི་མ་རེད།”
“དེས་ན་ང་ཅི་ཞིག་ཏུ་འགྱུར་གྱི་རེད་དམ།”
“ཆུ་ཚོད་གཉིས་སམ་གསུམ་གྱི་ནང་། ཁྱོད་རང་དངོས་འབྲེལ་ཤིང་རྟ་འདྲུད་
མཁན་དང་། གྲང་ཚལ་དང་ལོ་འཁོར་པད་ཚལ་ཁྲོམ་ལ་འཁུར་མཁན་ཚོ་ལྟ་བུའི་
བོང་བུ་ཆུང་ཆུང་ཞིག་ཏུ་འགྱུར་རྒྱུ་རེད།”
“ཀྱེ་ཧུད། ང་རང་ཅི་འདྲའི་བསོད་བདེ་དམན་པ་ལ་ཨང་། ང་རང་ཅི་འདྲའི་
བསོད་བདེ་དམན་པ་ལ་ཨང་།”ཕེ་ནོ་ཁོས་སྐད་བརྒྱབས་ནས་ལག་ཟུང་གིས་སོ་
སོའི་རྣ་ཅོག་འཇུས་ཏེ་དྲག་ཏུ་འཐེན་པ་དང་འགོག་ཐབས་བྱེད་ཚུལ་ལ་བལྟས་
ན། དེ་གཉིས་ནི་ཁོ་རང་ཉིད་ཀྱི་རྣ་ཅོག་མ་ཡིན་པར་གཞན་ཞིག་གི་ཡིན་པ་ལྟར་
སྣང༌།
དེ་ལ་བྲག་སྲམ་གྱིས་སེམས་གསོའི་ཚུལ་དུ་འདི་ལྟར་བརྗོད།
“ངའི་གྲོགས་པོ་ཆུང་ཆུང་། ད་ནི་ཁྱོད་ཀྱི་བྱེད་ཐུབ་པ་གཅིག་ཀྱང་མེད།འདི་
ནི་ལས་དབང་རེད།ཤེས་རབ་ཀྱི་བཀའ་ཡིག་ནང༌།དཔེ་དེབ་དང༌།སློབ་གྲྭ།དགེ་
རྒན་བཅས་ལ་མི་དགའ་ཞིང་། དུས་ཚོད་ཡོད་ཚད་རྩེད་འཇོ་དང་རྣམ་གཡེང་
ཐོག་གཏོང་མཁན་གྱི་བུ་ཆུང་ལེ་ལོ་ཅན་རྣམས་སྔ་ཕྱི་མ་གཏོགས་བོང་བུ་ཆུང་
ཆུང་དུ་འགྱུར་གྱི་ཡོད་ཚུལ་བཀོད་ཡོད།”
“ཡིན་ན་ཡང་། དངོས་གནས་དེ་འདྲ་ཞིག་རེད་དམ།”ཨ་ལད་པད་ཀོ་ཡིས་
ངུ་བཞིན་དྲིས།
“དེ་དངོས་བདེན་རེད། ད་ནི་མིག་ཆུས་ཕན་མི་ཐོགས། ཁྱོད་ཀྱིས་སྔ་མོ་ནས་
དེ་ལྟར་བསམ་མནོ་གཏོང་དགོས།”
“བྲག་སྲམ་ཆུང་ཆུང་། འདི་ངའི་ནོར་འཁྲུལ་མིན། ཁྱོད་ཀྱིས་ང་ལ་ཡིད་ཆེས་
བྱོས་དང་།འདི་ཡོད་ཚད་ཡཱང་ལའི་སྡོང་ཐུར་གྱི་ནོར་འཁྲུལ་རེད།”
“ཡཱང་ལའི་སྡོང་ཐུར་ཟེར་བ་དེ་སུ་རེད་དམ།”
“ངའི་སློབ་གྲོགས་ཤིག་རེད། ང་ནང་དུ་ལོག་འདོད་བྱུང་ལ། ཁ་ལ་ཉན་པོ་
ཞིག་བྱེད་འདོད་བྱུང་།ངས་སློབ་སྦྱོང་ཡང་བྱེད་དགོས་བསམས།འོན་ཀྱང་།ཡཱང་
ལའི་སྡོང་ཐུར་གྱིས་ང་ལ”ཁྱོད་ཀྱིས་སློབ་སྦྱོང་བྱས་ནས་ཅི་བྱ། ཁྱོད་སློབ་གྲྭར་
ཕྱིན་ནས་ཅི་བྱ། དེའི་ཚབ་ཏུ་ང་ཚོ་དང་ལྷན་དུ“མཚོ་བྱ་གླེན་པའི་ཡུལ”དུ་ཤོག
དེ་རུ་ང་ཚོ་སུ་གཅིག་གིས་ཀྱང་སློབ་སྦྱོང་བྱེད་མི་དགོས། དེ་རུ་ང་ཚོ་ཞོགས་པ་
ནས་དགོང་མོའི་བར་རྩེད་འཇོར་རོལ་ནས་སྡོད་ཆོག ང་ཚོ་རྟག་ཏུ་སྐྱིད་པོ་ཡོང་
ངེས་རེད’ཅེས་བརྗོད་བྱུང་།”
“ཁྱོད་ཀྱིས་ག་རེ་བྱས་ནས་གྲོགས་པོ་རྫུན་མ་དང་རོགས་པ་ངན་པ་དེའི་ཁ་
ཏ་ལ་ཉན་པ་ཡིན།”
“ག་རེ་བྱས་ནས་ཨེ།ངའི་བརྩེ་བའི་བྲག་སྲམ་ཆུང་ཆུང་།དེའི་རྒྱུ་མཚན་ནི་ང་
རང་ཀླད་པ་དང་སྙིང་མེད་པའི་ཨ་ལད་པད་ཀོ་ཞིག་ཡིན་པས་རེད།ཨ་ཙི། གལ་
སྲིད་ང་ལ་ཀླད་སྙིང་ཕྲན་ཙམ་ཞིག་ཡོད་ན།རང་ཉིད་ལ་མ་ལྟར་བརྩེ་ཞིང་།རང་
ཉིད་ཀྱི་ཆེད་དུ་བློས་གཏོང་ཚད་མེད་བྱེད་མཁན་གྱི་ལྷ་མོ་བཟང་པོ་གཏན་ནས་
བསྐྱུར་ཡོད་རྒྱུ་མ་རེད་ལ། ད་ལྟ་ང་རང་སྔར་གྱི་ཨ་ལད་པད་ཀོ་དེ་མ་ཡིན་པར་
གཞན་དག་ལྟར་བུ་ཆུང་ཞིག་ཏུ་གྱུར་ཚར་ཡོད་ངེས་རེད།། གལ་སྲིད་ང་ལ་མ་
རབས་ཡཱང་ལའི་སྡོང་ཐུར་འཕྲད་ན། ངས་ཁོ་རང་ཅི་འདྲ་ཞིག་ཏུ་མཐོང་ཚུལ་
དེ་བཤད་ཐག་ཆོད་ཡིན།”
ཁོ་ཁ་བསྐོར་ནས་ཕྱི་རུ་ཕྱིན། ཡིན་ན་ཡང་། སྒོ་མཚམས་སུ་འབྱོར་དུས་རང་
ཉིད་ཀྱི་བོང་བུའི་རྣ་ཅོག་དྲན།ཁོ་རང་བོང་བུའི་རྣ་ཅོག་མི་དམངས་ལ་སྟོན་རྒྱུར་
ངོ་ཚ་བས། ཁོས་ཅི་ཞིག་བྱས་པ་འདྲ་འདུག ཁོས་སྲིན་བལ་གྱི་ཞྭ་མོ་ཆེན་པོ་ཞིག་
བླངས་ནས་མགོ་ལ་གྱོན་པ་དང༌།ཞྭ་མོ་དེ་སྣ་རྩེ་བར་མར་ལེགས་པར་ཐེན།
དེ་ནས་ཁོ་ཕྱི་རུ་ཆས་ཤིང་། གང་སར་ཡཱང་ལའི་སྡོང་ཐུར་འཚོལ་དུ་ཕྱིན།
ཁོས་སྲང་ལམ་དག་གི་ཁྲོད་དང་། ས་སྟོང་གྲུ་བཞིའི་ནང་། ཟློས་གར་ཁང་ཆུང་
ཆུང་རྣམས་ཀྱི་ནང་བཅས་འཚོལ་སའི་གནས་ཐམས་ཅད་ལ་བཙལ་རུང་། ཡཱང་
ལའི་སྡོང་ཐུར་མ་རྙེད།ཁོས་མི་འཕྲད་ཚད་ལ་ཁོའི་སྐོར་དྲིས་རུང༌།སུ་གཅིག་གིས་
ཀྱང་ཁོ་མཐོང་མེད།
དེའི་རྗེས་ཕེ་ནོ་ཁོ་ཁོའི་ཁང་པའི་སར་ཕྱིན་པ་དང་། དེར་འབྱོར་ནས་སྒོ་
བརྡུངས།
“སུ་ཡིན་ནམ།”ཡཱང་ལའི་སྡོང་ཐུར་གྱིས་ནང་ནས་དྲིས།
“ང་ཡིན།”ཨ་ལད་པད་ཀོ་ཡིས་ལན་སྟེར།
“སྐར་མ་གཅིག་སྒུགས་དང་། ངས་སྒོ་ཕྱེ་ཆོག”
ཆུ་ཚོད་ཕྱེད་ཀའི་རྗེས་སུ་སྒོ་ཕྱེ་བ་དང༌། ཕེ་ནོ་ཁོ་ནང་དུ་འཛུལ་ནས་གྲོགས་
པོ་ཡཱང་ལའི་སྡོང་ཐུར་གྱིས་ཀྱང་མར་སྣ་རྩེ་བར་ཐེན་པའི་སྲིན་བལ་གྱི་ཞྭ་མོ་ཞིག་
མགོ་ལ་གྱོན་ཡོད་པ་མཐོང་སྐབས། ཁོའི་ཚོར་སྣང་ཅི་འདྲ་ཞིག་ཡིན་པའི་ཐད་ལ་
བསམ་མནོ་ཞིག་ཐོངས་དང༌།
སྲིན་བལ་གྱི་ཞྭ་མོ་དེ་མཐོང་བ་ན། ཕེ་ནོ་ཁོ་ལ་ཧ་ལམ་སེམས་གསོའི་ཚོར་
སྣང་ཞིག་སྐྱེས་ནས“ངའི་གྲོགས་པོ་ལའང་ནད་གཅིག་པ་ཕོག་པ་འདྲ། ཁོ་ཡང་
བོང་བུའི་ཆམ་ནད་ཀྱིས་མནར་བ་ཡིན་ནམ”དྲན།
ཁོས་གང་ཡང་དོ་སྣང་མ་བྱུང་བའི་ཚུལ་གྱིས་འཛུམ་ཞིག་སྟོན་བཞིན་ཡཱང་
ལའི་སྡོང་ཐུར་ལ་དྲིས་པ།
“ངའི་བརྩེ་བའི་ཡཱང་ལའི་སྡོང་ཐུར།ཁྱོད་བདེ་པོ་ཡིན་ནམ།”
“ཤིན་ཏུ་བདེ་པོ་ཡིན། ཕྱུ་རའི་ཁྲོད་ཀྱི་ཙི་ཙི་ཞིག་ལྟར་བདེ་པོ་ཡིན།”
“ཁྱོད་ཀྱིས་དངོས་གནས་ཟེར་གྱི་ཡོད་དམ།”
“ངས་ཁྱོད་ལ་རྫུན་ལབ་དགོས་དོན་ཅི་ཡོད།”
“དགོངས་དགའོན་ཀྱང༌། དེ་འདྲ་ཡིན་ན་ཁྱོད་ཀྱིས་རྣ་ཅོག་འགེབས་བྱེད་ཀྱི་
ཞྭ་མོ་དེ་མི་འཕུད་པའི་རྒྱུ་མཚན་ཅི་ཡིན་ནམ།”
“འདི་སྨན་པས་ང་ལ་གྱོན་དགོས་པའི་བཀའ་བཏང་བྱུང་།རྒྱུ་མཚན་ནི་ངའི་
པུས་མོ་འདི་ལ་རྨས་སྐྱོན་ཐེབས་སོང་། བརྩེ་བའི་ཨ་ལད་པད་ཀོརང་ལ་ཅི་བྱུང་
སོང་ངམ། ཁྱོད་ཀྱིས་ཅིའི་ཕྱིར་རྣ་ཅོག་ལ་ཁེབས་པའི་སྲིན་བལ་གྱི་ཞྭ་མོ་དེ་གྱོན་
ཡོད།”
“ངའི་རྐང་པར་སྐྱི་གཤུད་ཐེབས་པས།སྨན་པས་འདི་གྱོན་དགོས་ཟེར།”
“སྙིང་རྗེ།ཤ་ཚ་བའི་ཕེ་ནོ་ཁོ།”
“སྙིང་རྗེ།ཤ་ཚ་བའི་ཡཱང་ལའི་སྡོང་ཐུར།”
སྐད་ཆ་འདི་དག་བཤད་རྗེས་ཁང་པའི་ནང་ཡུན་རིང་ཁུ་སིམ་མེར་གྱུར་པ་
དང་། ཁུ་སིམ་གྱི་དུས་ཡུན་དེའི་རིང་། གྲོགས་པོ་གཉིས་ཀྱིས་ཕན་ཚུན་ཁྲེལ་ལྟ་ཁོ་
ན་བྱས་ནས་བསྡད།
མཇུག་མཐར་ཨ་ལད་པད་ཀོ་ཡིས་སྐད་དམའ་མོས་གྲོགས་པོ་ལ་འདི་ལྟར་
བཤད།
“ངའི་བརྩེ་བའི་ཡཱང་ལའི་སྡོང་ཐུར།ང་ལ་ཤེས་འདོད་ཅིག་འདུགཁྱོད་ལ་རྣ་
བའི་ན་ཚ་འདྲ་འབྱུང་མྱོང་ཡོད་དམ།”
“གཏན་ནས་མེད།ཁྱོད་ལ?”
“གཏན་ནས་མེད། ད་ནངས་ཞོགས་པ་ནས་བཟུང་ངའི་རྣ་ཅོག་ལ་ཟ་འཕྲུག་
ཅིག་ལངས་པ་ཙམ་རེད།”
“ངའི་རྣ་ཅོག་གིས་ཀྱང་ང་ལ་དཀའ་ངལ་སྟེར་བཞིན་འདུག”
“ཁྱོད་ལའང་དེ་འདྲ་རེད་དམ། ཁྱོད་ཀྱི་རྣ་ཅོག་གང་ལ་ཟུག་ལང་གི་འདུག”
“གཉིས་ཀར་ལང་གི་འདུགཁྱོད་ལ?”
“གཉིས་ཀ་རེད།ངེད་གཉིས་ལ་ན་ཚ་གཅིག་པ་འགོས་པ་ཨེ་ཡིན།”
“ངས་བལྟས་ན་ཡིན་པ་འདྲ།”
“ཡཱང་ལའི་སྡོང་ཐུར།ཁྱོད་ཀྱིས་ངའི་རེ་འདོད་ཅིག་སྐོང་རོགས་ཨེ་བྱེད།”
“ལོས་བྱེད།སེམས་གཏིང་ནས་བྱེད།”
“ཁྱོད་ཀྱིས་ང་ལ་ཁྱོད་ཀྱི་རྣ་ཅོག་བསྟན་ན་ཆོག་གམ།”
“ཡིན་དང་ཡིན། འོན་ཀྱང་། ངའི་བརྩེ་བའི་ཕེ་ནོ་ཁོ། ཐོག་མར་ངས་ཁྱོད་ཀྱི་
རྣ་ཅོག་གཉིས་ལ་ལྟ་འདོད།”
“མིན། དང་པོ་ཅིས་ཀྱང་ཁྱོད་རང་ཡིན།”
“མིན།བརྩེ་བའི་གྲོགས་པོ།དང་པོ་ཁྱོད་རང་དང་དེ་ནས་ང་ཡིན།”
“རེད།གྲོགས་པོ་བཟང་པོ་ཚོ་ལྟར་ངེད་གཉིས་ཀྱིས་གྲོས་མཐུན་བྱེད་དགོས།”
ཨ་ལད་པད་ཀོ་ཡིས་བཤད།
“དེ་ཅི་ཡིན་ཤོད་དང་།”
“ངེད་གཉིས་ཀྱིས་དུས་གཅིག་ཏུ་ཞྭ་མོ་འཕུད་དགོས། དེ་ལ་མོས་མཐུན་ཡོད་
དམ།”
“མོས་མཐུན་ཡོད།”
“དེས་ན་གྲ་སྒྲིག་བྱོས་ཨ།”
དེ་ནས་ཕེ་ནོ་ཁོས་སྐད་ཤུགས་ཆེན་པོས་གྲངས་ཁ་བརྩི་འགོ་བརྩམས།
“གཅིགགཉིས།གསུམ།”
“གསུམ”ཞེས་པའི་ཚིག་དེ་དང་ལྷན་དུ་བུ་ཆུང་གཉིས་ཀྱིས་སོ་སོའི་ཞྭ་མོ་
ཕུད་དེ་བར་སྣང་དུ་གཡུགས།
དེའི་རྗེས་དངོས་གནས་མ་ཡིན་ན་ཅི་འདྲའི་ཡག་ཨང་སྙམ་པའི་གནས་
ཚུལ་ཞིག་ལྷགས་སོང་། དེ་གང་རེད་ཟེར་ན། ཕེ་ནོ་ཁོ་དང་ཡཱང་ལའི་སྡོང་ཐུར་
གཉིས་ཀྱིས་ཆག་སྒོ་དེ་ཁོ་གཉིས་ཀའི་མགོ་ཐོག་ཏུ་ལྷུངས་པ་ཤེས་པ་ན། ངོ་ཚ་
དང་སེམས་སྡུག་གི་ཚོར་སྣང་སྐྱེ་རྒྱུའི་ཚབ་ཏུ་རྣ་ཅོག་ཆེན་པོ་གཉིས་ལ་ཕན་ཚུན་
མཛུབ་མོ་འཛུགས་རེས་དང༌། རྣམ་འགྱུར་འདྲ་མིན་སྟོང་ཕྲག་དུ་མ་སྟོན་རེས་
བྱས་ཏེ་མཐར་གད་མོས་འུར་ཤིག་གེར་གྱུར།
ཁོ་གཉིས་བགད་བགད་པའི་མཐར་ཕན་ཚུན་འཐམ་རེས་བྱེད་དགོས་ཁེལ།
དེ་ཡང་ཁོ་གཉིས་ཀྱི་བརྗོད་ལས་འདས་པའི་སྤྲོ་སྣང་དེའི་ཁྲོད། ཡཱང་ལའི་སྡོང་
ཐུར་གྱིས་གློ་བུར་དུ་དགོད་མཚམས་བཞག་པ་དང་། འཁྱར་འཁྱོར་དང་གདོང་
མདོག་ཀྱང་འགྱུར་ནས་གྲོགས་པོ་ལ་བཤད་དོན།
“རོགས་པ་བྱོས་དང་།རོགས་པ་བྱོས་དང་།ཕེ་ནོ་ཁོ།”
“ཁྱོད་ལ་ཅི་ཞིག་བྱུང་སོང་ངམ།”
“ཀྱེ་ཧུད། ང་སྔོན་ཆད་ལྟར་ཡར་ལང་ཐུབ་ཀྱི་མི་འདུག”
“ང་ཡང་ཐུབ་ཀྱི་མི་འདུག” ཕེ་ནོ་ཁོ་ཡིས་སྨྲས་པ་དང་། འཁྱར་འཁྱོར་བྱེད་
བཞིན་ངུ་འགོ་བརྩམས།
དེ་ལྟར་ཁོ་གཉིས་ཀྱིས་གཏམ་གླེང་བྱེད་པ་དང་སྦྲགས། ཁོ་གཉིས་ཀ་གཟུགས་
པོ་དུད་དེ་རྐང་ལག་བཞི་འཛུགས་ཀྱིས་ཁང་པའི་ནང་ཕར་རྒྱུག་ཚུར་རྒྱུག་བྱེད་
འགོ་ཚུགས། ཁོ་གཉིས་དེ་ལྟར་ཕར་རྒྱུག་ཚུར་རྒྱུག་བྱེད་སྐབས། ཁོ་གཉིས་ཀྱི་ལག་
པ་རྨིག་པར་གྱུར་པ་དང་། ངོ་གདོང་ཇེ་རིང་ནས་ཇེ་རིང་དུ་ཕྱིན་ནས་བོང་བུའི་
སྤོར་དུ་གྱུར་པ་མ་ཟད། ད་རུང་ཁོ་གཉིས་ཀྱི་རྒྱབ་ཀྱང་ནག་ཐིག་ཕྲན་བུ་འདྲེས་
པའི་སྤུ་གྲོ་གྲོ་ཅན་གྱི་ཀོ་བ་ཞིག་གིས་གཡོགས་སོང་།
འདི་འདྲ་ཡིན་རུང་། ཉམ་ཐག་པའི་བུ་ཆུང་འདི་གཉིས་ལ་མཚོན་ན། ཆེས་
སྡུག་ཤོས་ཀྱི་སྐད་ཅིག་དེ་གང་ཡིན་པ་ཁྱོད་ཀྱིས་ཤེས་སམ།སྡུག་བསྔལ་དང་ངོ་ཚ་
ཆེས་ཆེ་ཤོས་དེ་ནི་ཁོ་གཉིས་ལ་རྔ་མ་སྐྱེ་སྐབས་རེད། ངོ་ཚ་དང་སྡུག་བསྔལ་གྱིས་
ཡོངས་སུ་མནར་བས། ཁོ་གཉིས་ཀྱིས་ངུ་བ་དང་སོ་སོའི་ལས་དབང་ལ་སྡུག་སྐད་
ཚད་མེད་བརྒྱབས།
ཨ་ཙི། ཁོ་གཉིས་ཅུང་སྤྱང་གྲུང་ལྡན་པ་ཞིག་ཡིན་ན་ཅི་འདྲའི་དགའ་ཨང༌།
འོན་ཀྱང་།སྡུག་སྐད་དང་དབུགས་རིང་གི་ཚབ་ཏུ་ཁོ་གཉིས་ཀྱི་ཁ་ནས་བོང་བུའི་
སྐད་ཁོ་ན་ལས་མ་ཐོན། ཁོ་གཉིས་ཀྱིས་མགྲིན་གཅིག་ཏུ“ཨེའུ་འུ་ཨེ་འུ་འུ་”ཞེས་
བསྒྲགས།
མཚམས་དེར་མི་ཞིག་གིས་ཕྱི་ནས་སྒོང་བརྡུངས་པ་དང༌། སྐད་ངག་ཅིག་
གིས་འདི་ལྟར་སྨྲས།
“སྒོ་ཕྱེས་དང་། ང་མིའུ་ཆུང་ཡིན། ང་ཁྱོད་གཉིས་ལུང་པ་འདིར་འཁྱེར་
མཁན་གྱི་ཤིང་རྟའི་ཁ་ལོ་བ་དེ་ཡིན།འཕྲལ་དུ་སྒོ་ཕྱེས་མ་གཏོགས་འདི་ལས་ཀྱང་
སྡུག་པོ་མྱོང་དགོས་འཁེལ་རྒྱུ་རེད།།།།”

ལེའུ་སོ་གསུམ་པ།

འཁྲབ་སྟོན་ལྟད་མོའི་ཆེད་དུ་ཕེ་ནོ་ཁོ་ལ་སྦྱོང་བརྡར་སྤྲད་པ།
སྒོ་འབྱེད་མཁན་མ་བྱུང་བས། མིའུ་ཆུང་གིས་རྡོག་ཐོ་ཤུགས་ཆེན་པོ་ཞིག་གཞུས་
ནས་སྒོ་ཆག་སྒྲ་དང་བཅས་ཕྱེ་བ་མ་ཟད། ཁང་པའི་ནང་ཡར་འཛུལ་ནས་དུས་
རྒྱུན་ལྟར་དགོད་ཙམ་བྱེད་ཀྱིན་ཕེ་ནོ་ཁོ་དང་ཡཱང་ལའི་སྡོང་ཐུར་གཉིས་ལ་
སྨྲས་པ།
“བུ་ཆུང་གཉིས། དཔེ་ཡག་པོ་བྱུང་འདུགཁྱོད་གཉིས་ཀྱིས་བོང་སྐད་ཡག་པོ་
བརྒྱབས་པས། ངས་ཁྱོད་གཉིས་ཀྱི་སྐད་ངོ་ཆོད་སོང༌། དེར་བརྟེན་ང་འདིར་ཡོང་
བ་ཡིན།”
སྐད་ཆ་འདི་ཐོས་པ་ན། བོང་བུ་ཆུང་ཆུང་དེ་གཉིས་ཧ་ལས་ཧོན་ཐོར་བ་
དང་། མགོ་བོ་སྒུར་སྒུར་དང་རྣ་ཅོག་ལུག་ལུག རྔ་མ་བརླ་བར་དུ་འཕྱངས་ཏེ་
ལངས་ནས་བསྡད།
ཐོག་མར་མིའུ་ཆུང་གིས་ཁོ་གཉིས་ལ་ཕུར་ཕུར་དང་བྱིལ་བྱིལ་བཏང་
ཞིང་། དེ་ནས་རྒྱུག་ཤད་ཅིག་བཏོན་ནས་ཁོ་གཉིས་ཀྱི་ལུས་ཀྱི་སྤུ་ལེགས་པར
ཤད། དེ་ལྟར་ཁོས་བོང་བུ་གཉིས་ཀྱི་སྤུ་མེ་ལོང་ལྟར་འོད་མ་འཕྲོ་བར་དུ་ཤད་
རྗེས།ཁོ་གཉིས་ཀྱི་སྐེ་ལ་མཐུར་བསྐོན་ནས་ཁྲོམ་དུ་ཁྲིད།མིའུ་ཆུང་གིས་ཁོ་གཉིས་
བཙོངས་ནས་ཁེ་སང་ཆེན་པོ་ཞིག་རག་པའི་རེ་བ་བརྒྱབས།
ངོ་མ་ཉོ་མཁན་མེད་པའི་དཀའ་ངལ་མི་འདུག ཡཱང་ལའི་སྡོང་ཐུར་ནི་སྔ་
ཉིན་རང་ཉིད་ཀྱི་བོང་བུ་ཤི་བའི་ཞིང་པ་ཞིག་གིས་ཉོས་ནས་ཕྱིན། ཕེ་ནོ་ཁོ་ནི་
འཁྲབ་སྟོན་ལྟད་མོའི་ཚོགས་པ་ཞིག་གི་འགན་འཛིན་ལ་བཙོངས། འགན་འཛིན་
དེས་ཚོགས་པའི་དུད་འགྲོ་གཞན་དག་དང་ལྷན་དུ་མཆོང་ལྡིང་དང་ཞབས་བྲོ་
བསླབ་ཆེད་ཕེ་ནོ་ཁོ་ཉོས་པ་རེད།
བརྩེ་བའི་ཀློག་པ་པོ་ཆུང་ཆུང་ཚོ། ད་ནི་ཁྱོད་ཚོས་མིའུ་ཆུང་གིས་ཚོང་ལས་
ཡག་པོ་དེ་གང་ཡིན་ཤེས་རྒྱུ་རེད། སྦྲང་རྩི་དང་འོ་མའི་ངོ་གདོང་ཅན་གྱི་གདུག་
འདྲེ་ཆུང་ཆུང་དེས་ཤིང་རྟ་ལ་བསྡད་དེ་འཛམ་གླིང་ཡང་སྐོར་བསྐྱར་སྐོར་རྒྱག་
པ་དང་སྦྲགས། ལམ་བར་ནས་ངོ་དགའ་དང་དམ་བཅའ་འདྲ་མིན་སྣ་ཚོགས་
བཞག་སྟེ་དཔེ་དེབ་དང་སློབ་གྲྭ་ལ་མི་དགའ་བའི་བུ་ཆུང་ལེ་ལོ་ཅན་ཚང་མ་
བསྡུ་རུབ་བྱེད་ཀྱི་ཡོད། ཁོའི་ཤིང་རྟ་གང་མ་ཐག ཁོས་བུ་ཆུང་རྣམས“མཚོ་བྱ་
གླེན་པའི་ཡུལ”དུ་འཁྲིད་པ་དང་། དེ་རུ་ཁོ་ཚོས་དུས་ཚོད་ཡོད་ཚད་རྩེད་མོ་
དང༌། སྐད་ཅོར། སྤྲོ་སྣང་ཁྲོད་སྐྱེལ་གྱི་ཡོད། མགོ་སྐོར་ཐེབས་པའི་བུ་ཆུང་ཉམ་
ཐག་དེ་དག་མཚམས་མེད་པར་རྩེད་མོ་རྩེ་བ་དང་། སློབ་སྦྱོང་མ་བྱས་པ་ལ་
བརྟེན་ནས་བོང་བུ་ཆུང་ཆུང་གྲངས་མེད་དུ་འགྱུར་སྐབས། ཁོས་དགའ་སྤྲོ་དང་
ཚིམ་སྣང་ཆེན་པོའི་ངང་ཁོ་ཚོ་བདག་པོ་རྒྱག་པ་མ་ཟད། ཁོ་ཚོ་ཚོང་ཁྲོམ་དུ་ཁྲིད་
དེ་འཚོང་གི་ཡོད། ཁོས་འདི་ལྟར་བྱས་ནས་ལོ་ཤས་ནང་སྒོར་མོ་ཆག་པ་དང་
ཆག་པ་བསགས་ཡོད་པས།སྒོར་མོ་ས་ཡ་ལྡན་པའི་ཕྱུག་བདག་ཅིག་ཏུ་གྱུར་ཡོད།
ཡཱང་ལའི་སྡོང་ཐུར་ལ་ཅི་ཞིག་བྱུང་བ་ངས་ཤེས་ཀྱི་མེད།ཡིན་ན་ཡང་།ཕེ་ནོ་
ཁོ་ཡིས་ཉིན་དང་པོ་དེ་ནས་བཟུང་དཀའ་སྡུག་ཚད་མེད་མྱོང་དགོས་བྱུང་བ་དེ་
ངས་དངོས་སུ་ཤེས་ཀྱི་ཡོད།
ཁོའི་བདག་པོས་ཁོ་རྟ་ཁང་ནང་བཅུག་པ་དང༌། ཆས་གཞོང་ཞིག་གི་ནང་
སོག་མ་གང་བླུགས། ཡིན་ན་ཡང་། ཕེ་ནོ་ཁོས་སོག་མ་ཁམ་གང་ཟོས་རྗེས་ཕྱིར་
འཕངས།
དེ་ནས་བདག་པོས་སྡིགས་དམོད་བྱེད་བཞིན་ཆས་གཞོང་ནང་རྩྭ་སྐམ་
བླུགས།འོན་ཀྱང་།ཕེ་ནོ་ཁོས་དེ་ལའང་དགའ་པོ་མ་བྱས།
“ཨ་ཙི། ཁྱོད་རྩྭ་སྐམ་ལའང་མི་དགའ་འམ། ངའི་ཡིད་དུ་འོང་བའི་བོང་བུ་
ཆུང་ཆུང་།གལ་ཡོད་མ་རེད།ཁྱོད་ལ་སྣང་བ་མཐོན་པོས་གང་ཡོད་ན།ངས་ཁྱོད་
བཅོས་པའི་ཐབས་ཤིག་འཚོལ་འོང་།”ཁོའི་བདག་པོས་ཁོང་ཁྲོ་ཆེན་པོས་བཤད།
ཕེ་ནོ་ཁོ་བཅོས་པའི་ཐབས་ལ།བདག་པོས་ཁོའི་སྒྱིད་པར་རྟ་ལྕག་གཞུས།
ཕེ་ནོ་ཁོ་ངུ་འགོ་བརྩམས་པ་དང༌། ན་ཟུག་གིས་བོང་སྐད་བརྒྱབས། ངོ་མ་
ཁོས་བོང་སྐད་རྒྱག་བཞིན་སྨྲས་པ།
“ཨེའུ་འུ་ཨོའུ་འུ།ངས་སོག་མ་འཇུ་མི་ཐུབ།”
“དེ་འདྲ་ཡིན་ན་རྩྭ་སྐམ་ཟོ།” བོང་སྐད་ཚེགས་མེད་དུ་ཤེས་པའི་བདག་པོས་
བཤད།
“ཨེའུ་འུ་ཨོའུ་འུ།རྩྭ་སྐམ་གྱིས་ངའི་ཕོ་བར་ན་ཟུག་སྟེར་གྱི་འདུག”
“ཁྱོད་ཀྱིས་བོང་བུ་ཆུང་ཆུང་རང་འདྲ་བ་ཞིག་ལ་བྱ་དེའི་བྲང་ཁོག་
དང་། ཤིང་འབྲས་ཀྱི་ཁུ་བའི་ནང་སྦངས་པའི་བྱ་ཤ་བྱིན་ནས་གསོ་དགོས་ཟེར་གྱི་
ཡོད་དམ།”བདག་པོས་དེ་ལྟར་དྲིས་པ་དང༌། ཁོང་ཁྲོ་ཇེ་ཆེ་ནས་ཇེ་ཆེར་ལངས་
ཏེ་ཁོ་ལ་ཡང་བསྐྱར་རྟ་ལྕག་གིས་བྲབས།
རྟ་ལྕག་གཞུ་ཐེངས་གཉིས་པ་འདིར།ཕེ་ནོ་ཁོས་གཟབ་ནན་ངང་ཁ་བསྡམས་
ནས་ཅི་ཡང་མ་བཤད།
དེ་ནས་རྟ་རའི་སྒོ་བརྒྱབས་པ་དང༌། ཕེ་ནོ་ཁོ་གཅིག་པུར་ལུས། ཁོས་ཆུ་ཚོད་
མང་པོར་ཟས་མ་ཟོས་པས།ལྟོགས་ནས་ཨ་སྟོང་རྒྱག་འགོ་བརྩམས། ཁོས་ཨ་སྟོང་
རྒྱག་སྐབས།ཧ་ཡང་ལྟར་ཆེ་བའི་ཁ་ཆེན་པོར་གདངས།
ཁོས་ཆས་གཞོང་ནང་ཟ་རྒྱུ་གཞན་ཅི་ཡང་མ་རྙེད་སྟབས། མཇུག་མཐར་མི་
འདོད་བཞིན་རྩྭ་སྐམ་ཕྲན་ཙམ་ཞིག་བལྡད་པ་དང༌།ཁོས་དེ་ཡག་པོ་ཞིག་བལྡད་
རྗེས།མིག་བཙུམས་ནས་ཁོག་ཏུ་མིད།
“རྩྭ་སྐམ་འདི་དེ་འདྲའི་སྡུག་པོ་མི་འདུག” ཕེ་ནོ་ཁོས་ཆིག་ལབ་བརྒྱབས།
“ཡིན་ན་ཡང་། གལ་སྲིད་ང་རང་མུ་མཐུད་སློབ་སྦྱོང་བྱེད་དུ་ཕྱིན་ཡོད་ན་ཅི་
འདྲའི་ཡག་རྒྱུ་རེད་ཨང་། རྩྭ་སྐམ་གྱི་ཚབ་ཏུ་ད་ལྟ་ངས་བག་ལེབ་སོས་པ་རྡོག་
རྡོག་ཅིག་དང༌། རྒྱུ་མ་སྤུས་ལེགས་དུམ་བུ་ཞིག་ཟ་བཞིན་ཡོད་ངེས་རེད། འོན་
ཀྱང༌། ངས་ཅིས་ཀྱང་བཟོད་བསྲན་བྱ་དགོས།”
ཕྱི་ཉིན་ཞོགས་པར་ཁོ་གཉིད་ལས་སད་དུས། ཁོས་ཆས་གཞོང་ནང་དུ་རྩྭ་
སྐམ་ཕྲན་ཙམ་རེ་ཨེ་འདུག་བལྟས། འོན་ཀྱང་། རྩྭ་སྐམ་ཡོད་ཚད་ཁོས་མཚན་མོ་
དེར་ཟོས་ཟིན་པས་ཕྲན་ཙམ་ཡང་མ་རྙེད།
དེ་ནས་ཁོས་སོག་མ་ཁམ་གང་ཟོས། ཡིན་ན་ཡང༌། ཁོས་སོག་མ་དེ་ལྡད་
བཞིན་པའི་ཚེ། དེའི་བྲོ་བ་ནི་ཁུ་ར་བག་ལེབ་སྲེག་མའམ། རོ་བཅུད་ལྡན་པའི་རྒྱ་
ཐུག་གི་བྲོ་བ་དང་གཏན་ནས་མི་འདྲ་བ་ཁས་ལེན་བྱེད་དགོས་བྱུང༌།
ཁོས་མུ་མཐུད་སོག་མ་ལྡད་བཞིན་སླར་ཡང་སྨྲས་པ།
“ངས་ཅིས་ཀྱང་བཟོད་བསྲན་བྱ་དགོས། ངའི་དཔེ་མཚོན་འདིས་ཁ་ལ་ཉན་
པོ་མེད་པ་དང༌། སློབ་སྦྱོང་ལ་མི་དགའ་བའི་བུ་ཆུང་ཚང་མ་ལ་མ་མཐར་ཉེན་
བརྡ་ཞིག་གཏོང་བར་ཤོགསྡུག་རུས་བྱ་དགོས།”
“དངོས་གནས་སྡུག་རུས་བྱེད་དགོས།”སྐབས་དེར་རྟ་ཁང་ནང་འཛུལ་བའི་
བདག་པོ་ཡིས་སྐད་བརྒྱབས། “ངའི་བོང་བུ་ཆུང་ཆུང་། ཁྱོད་ཀྱི་སེམས་སུ་ངས་
་ལ་བཟའ་བཏུང་ཁོ་ན་སྟེར་ཆེད་ཁྱོད་ཉོས་པ་རེད་བསམས་བྱུང་ངམ། ངས་
ཁྱོད་ལ་ལས་ཀ་བཀོལ་ནས་རང་ཉིད་ལ་དངུལ་གསོག་ཆེད་ཉོས་པ་ཡིན།དེ་བས་
ཡར་ལོངས་ཤིག ལམ་སེང་། ང་དང་ལྷན་དུ་འཁྲབ་སྟོན་ལྟད་མོ་ལ་ཡོང་དགོས།
དེ་རུ་ངས་ཁྱོད་ལ་རྐང་པའི་སྟེང་དུ་ཀག་ལངས་བྱེད་ཚུལ་དང༌། ཕོལ་ཁ་དང་
འོལ་ཟི་ཞབས་བྲོ་༸འཁྲབ་སྟངས། ཤོག་བུའི་པར་སྒྲོམ་ནང་དུ་མགོ་བོ་འཇུག
ཚུལ།ད་རུང་ལྕགས་ཀྱི་ཨ་ལོང་ནང་ནས་མཆོང་སྟངས་སོགས་འཁྲིད་རྒྱུ་ཡིན།”
འདོད་མོས་སམ་ཡང་ན་བཙན་ཤེད་གང་ཡིན་མི་ཤེས་ཀྱང་། ཤ་ཚ་བའི་
ཕེ་ནོ་ཁོ་ཡིས་རྩལ་འདི་དག་ཐམས་ཅད་སྦྱོང་དགོས་ཁེལ། ཡིན་ན་ཡང་། ཁོས་
འདི་དག་སྦྱོང་བ་ལ་ཟླ་བ་གསུམ་འགོར་བ་དང་། དེའི་རིང་ཁོ་ལ་པགས་པ་བཤུ་
གྲབས་བྱེད་པའི་རྟ་ལྕག་གྲངས་མེད་ཉོས།
ཆེས་མཐའ་མཇུག་དེར། ཁོའི་བདག་པོས་བོང་བུ་ཕེ་ནོ་ཁོ་ཡིས་ངོ་མཚར་
བའི་ལྟད་མོ་ཞིག་སྟོན་རྒྱུ་རེད་ཅེས་བརྡ་ཁྱབ་གཏོང་ཐུབ་པ་བྱུང་། སྲང་ལམ་གྱི་
གྱང་ངོས་སུ་སྦྱར་བའི་ཚོན་ཁྲ་ཅན་གྱི་ཤོག་ལྷེ་དེ་དག་ནང་འདི་ལྟར་བཀོད་
ཡོད་དེ།
ཁྱོད་ཀྱི་སེམས་སུ་འཆར་ཐུབ་པ་ལྟར། དགོང་དྲོ་དེར་འཁྲབ་སྟོན་འགོ་མ་
ཚུགས་གོང་གི་ཆུ་ཚོད་གཅིག་ཙམ་ལ། ཚོགས་ཁང་ནང་མི་ཚོགས་ཀྱིས་ཡོངས་སུ་
གང་བར་གྱུར།
ངོ་མ་སྡིངས་ཆའི་མདུན་གྱི་བར་སྟོང་དང༌། གྲལ་ཤར་གྱི་རྐུབ་སྟེགས། ཐ་ན་
གཅད་ཁང་བཅས་ཡོངས་རྫོགས་རིན་གོང་ཆེན་པོ་སྤྲད་དེ་ཉོས་ཟིན་པས་འདུག་
ས་ཕྲན་ཙམ་ཡང་ལྷག་མེད།
འཁྲབ་སྟོན་ལྟད་མོའི་མཐའ་འཁོར་དུ་བསྒྲིགས་པའི་རྐུབ་སྟེགས་ཐོག་ཏུ་
བྱིས་པ་རྣམས་རུབ་པ་དང་། དེ་དག་གི་ཁྲོད་དུ་ལོ་ན་སྣ་ཚོགས་ལ་སོན་པའི་བུ་
ཆུང་ཡོད། ཁོ་ཚོ་སྐད་གྲགས་ཆེ་བའི་བོང་བུ་ཆུང་ཆུང་ཕེ་ནོ་ཁོ་ཡིས་ཞབས་བྲོ་
འཁྲབ་པ་ལ་བལྟ་རྒྱུར་བྲེལ་བ་ཆེན་པོ་ལངས་ནས་ཡོད།
འཁྲབ་སྟོན་ལེའུ་ཚན་དང་པོ་ཚར་བ་ན། སྟོད་ཐུང་ནག་པོ་དང་། གོས་ཐུང་
དཀར་པོ། ད་རུང་པུས་མོའི་གོང་དུ་བསླེབས་པའི་ཀོ་ལྷམ་ཆེན་པོ་ཞིག་གྱོན་པའི་
འགན་འཛིན་མར་མི་ཚོགས་ཀྱི་མདུན་དུ་དོན། ཁོས་མགོ་བོ་སྒུར་ནས་གུས་
ཞབས་ཆེན་པོ་ཞིག་བྱས་རྗེས། ཤིན་ཏུ་བསྒམ་པའི་རྣམ་འགྱུར་ཞིག་བསྟན་ནས་
གཤམ་གྱི་གཏམ་བཤད་ཆོ་མེད་པ་འདིའི་འགོ་བཙུགས།
“བཀུར་བར་འོས་པའི་མི་དམངས་རྣམ་པ། སྐུ་ཞབས་དང་སྲས་མོ་རྣམ་པ།
ང་རང་གཟི་བརྗིད་ལྡན་པའི་གྲོང་ཁྱེར་འདིའི་ནང་ནས་འགྲོ་མཁན་དཀྱུས་མ་
ཞིག་ཡིན་པས། རྣམ་དཔྱོད་ཆེ་ཞིང་ཕུལ་དུ་བྱུང་བའི་ལྟད་མོ་བ་ཁྱེད་ཅག་ལ་
གྲགས་ཅན་གྱི་བོང་བུ་ཆུང་ཆུང་ཞིག་ངོ་སྤྲོད་བྱེད་རྒྱུ་བྱུང་བ་དེ་དགའ་བ་ཙམ་མ་
ཟད། གཟི་བརྗིད་དང་སྤོབས་པའང་རེད་སེམས་ཡོད། བོང་བུ་ཆུང་ཆུང་དེ་ལ་ཡོ་
རོབ་ཀྱི་རྒྱལ་ཕྲན་གཙོ་བོ་ཐམས་ཅད་ཀྱི་བཙན་པོའི་སྐུ་མདུན་དུ་ཞབས་བྲོ་འཁྲབ་
པའི་སྐལ་བཟང་ཐོབ་ཟིན་པ་རེད།
“ངས་ཁྱེད་ཅག་ཚང་མར་བཀའ་དྲིན་ཆེ་ཞུ་བ་དང་སྦྲགས། ཁྱེད་ཅག་འདིར་
ཕེབས་ནས་ང་ཚོ་ལ་ཐུགས་ཁུར་དང་རོགས་རམ་གནང་རོགས་ཞུ་རྒྱུ་ཡིན།”
གཏམ་བཤད་འདི་ལ་མི་དམངས་ཀྱིས་གད་མོ་དང་དགའ་བསུ་ཚད་མེད་
བྱས། ཡིན་ན་ཡང༌། བོང་བུ་ཆུང་ཆུང་ཕེ་ནོ་ཁོ་འཁྲབ་སྟོན་ལྟད་མོའི་དཀྱིལ་དུ་
དོན་པ་ན། དགའ་བསུའི་ཐལ་སྒྲ་ལྡབ་ཀྱིས་མང་དུ་ཕྱིན་ནས་འུར་འུར་ཟིང་ཟིང་
དུ་གྱུར། དུས་སྟོན་དེའི་ཆེད་དུ་ཁོ་ལ་གཟབ་འཆོར་ལེགས་པར་སྤྲས་འདུག་སྟེ།
ཁོའི་རྣ་ལ་ཇ་ཤིང་མེ་ཏོག་དཀར་པོ་གཉིས་བཏགས་པ་མ་ཟད། རག་གི་ཆབ་མ་
དང་ཕྲ་རྒྱན་བརྒྱབས་པའི་འབྲེང་བའི་སྲབ་སོ་མ་ཞིག་ཀྱང་གྱོན་འདུག ཁོའི་རྔོག་
མ་དེ་དཀྱིལ་ནས་ལེགས་པར་ཕྱེ་ནས་སུ་ལུར་འཁྱིལ་དུ་བཅུག་པ་དང་། ཕྱོགས་
གཉིས་ཀར་ཚོན་མདོག་བཀྲ་བའི་དར་ཚོན་བཏགས་པའི་ཐོག ད་རུང་ཁོ་ལ་
གསེར་དངུལ་གྱི་གློ་ཐག་བརྒྱབས་པ་དང་། རྔ་མ་བསླས་ནས་འཆི་མེད་མེ་ཏོག་
དང༌། གོས་ཆེན་སྔོན་པོ་ཡིས་བརྒྱན་འདུག ངོ་མ་ཁོ་ནི་ཡིད་སེམས་དབང་མེད་
དུ་འཕྲོག་པའི་བོང་བུ་ཆུང་ཆུང་ཞིག་རེད།
འགན་འཛིན་གྱིས་ཁོ་མི་དམངས་ལ་ངོ་སྤྲོད་བྱེད་ཀྱིན་སླར་ཡང་ཚིག་འདི་
དག་ཀྱང་བསྣན།
“བདག་གི་བཀུར་བར་འོས་པའི་གསན་མཁན་རྣམ་པ། ང་རང་འདིར་ཁྱེད་
ཅག་ལ་དུད་འགྲོ་འདི་ཚ་ཡུལ་གྱི་རི་གསེང་དུ་གནས་སྐབས། ཁོའི་རང་གཤིས་
རྟོགས་ནས་དབང་དུ་བསྡུ་བ་དེར་དཀའ་ངལ་ཆེན་པོ་འཕྲད་མ་བྱུང་ཞེས་རྫུན་
ལབ་ཏུ་ཡོང་བ་མིན། ཁྱེད་ཅག་གིས་ཁོའི་མ་རབས་ཀྱི་མིག་ཟུང་ཁྲ་རི་ལེར་གཡོ་
བ་ལ་ལྟ་རོགས་ཞུ་རྒྱུ་ཡིན། ཁོ་འདུལ་སྦྱོང་བྱེད་ཆེད་དང༌། བདག་ཡོད་དུད་འགྲོ་
རྐང་བཞིའི་འཚོ་བ་ལ་གོམས་པར་བྱེད་ཆེད།ཐབས་ཤེས་ཡོད་དགུ་རྩལ་དཀྲུགས་
བཏོན་རུང་ཕན་ཐོགས་མ་བྱུང་སྟབས། ངས་རྟ་ལྕག་ལ་རེ་བ་ཡང་ཡང་བཅོལ་
དགོས་ཁེལ་བྱུང་། ཡིན་ན་ཡང་། ངས་ཁོ་ལ་ཡག་པོ་བྱས་པར་བཀའ་དྲིན་གསབ་
རྒྱུའི་ཚབ་ཏུ།ཁོའི་མ་རབས་ཀྱི་སྤྱོད་ངན་ཇེ་ཆེར་ཕྱིན་སོང་།
“དེ་འདྲ་ཡིན་ཡང་། ངས་ཁོའི་མགོ་རུས་ལས་ཕྲུམ་རུས་ཕྲན་ཙམ་ཞིག་
རྙེད་བྱུང་བ་དང༌། དེ་ནི་ཕེ་རཱ་སིའི་གསོ་རིག་སློབ་གྲྭའི་སྨན་པ་ཚོས་སྐྲ་སྐྱེ་བྱེད་
དང༌། ཞབས་བྲོ་འཁྲབ་བྱེད་ཀྱི་རྒྱུ་གཙོ་བོར་ངོས་འཛིན་བྱས་འདུག རྒྱུ་མཚན་
འདི་ལ་བརྟེན་ནས་ངས་ཁོ་ལ་ཞབས་བྲོ་འཁྲབ་སྟངས་མ་ཟད།ལྕགས་ཀྱི་ཨ་ལོང་
དང༌། ཤོག་བུས་བཏུམས་པའི་སྒྲོམ་གྱི་ནང་ནས་མཆོང་ཚུལ་ཡང་བསླབས་ཡོད།
ཁོ་ལ་ཞིབ་ཏུ་ལྟོས་ལ། དེ་ནས་སོ་སོའི་བསམ་ཚུལ་བརྗོད་རོགས། སྐུ་ཞབས་དང་
སྲས་མོ་རྣམ་པ། ང་རང་སྡིངས་ཆའི་སྟེང་ནས་མར་མ་བབ་སྔོན། ཁྱེད་ཅག་སང་
ཉིན་དགོང་མོའི་ཉིན་རྒྱུན་གྱི་འཁྲབ་སྟོན་ལ་ཕེབས་རོགས་ཞུ་རྒྱུ་ཡིན། གལ་སྲིད་
གནམ་ངོ་རུབ་ནས་ཆར་པ་འབབ་པའི་རྣམ་པ་བསྟན་ན། འཁྲབ་སྟོན་དེ་སང་
ཉིན་ཉིན་རྒྱབ་སྔ་དྲོའི་ཆུ་ཚོད༡༡བར་དུ་ཕར་འགྱངས་བྱ་རྒྱུ་ཡིན།”
མཚམས་འདིར་འགན་འཛིན་གྱིས་སླར་ཡང་མགོ་བོ་སྒུར་ནས་གུས་ཞབས་
ཆེན་པོ་ཞིག་བསྟན་པ་དང་།དེ་ནས་ཕེ་ནོ་ཁོ་ལ་འཁོར་ནས་བཤད་པ།
“ཕེ་ནོ་ཁོ།བློ་ཁོག་ཆེ་ཙམ་བྱོས།ཞབས་བྲོ་འཁྲབ་འགོ་མ་ཚུགས་སྔོན་དུ་ཕུལ་
བྱུང་གི་ལྟད་མོ་བ་འདི་ཚོ་ལ་གུས་འདུད་ཞུས་ཤིགསྲས་མོ་རྣམ་པ་ཚོ། སྐུ་ཞབས་
རྣམ་པ།བྱིས་པ་རྣམ་པ་ཚོ།”
ཕེ་ནོ་ཁོ་ཡིས་ཁོའི་ཁ་ལ་ཉན་ནས་པུས་མོ་གཉིས་ཐང་ལ་མ་ཐུག་བར་མར་
སྒུར་བ་དང་། དེ་ནས་རྐང་ལག་བསྐུམས་ནས་ཐང་ཐོག་ཏུ་བསྡད་པས། འགན་
འཛིན་གྱིས་རྟ་ལྕག་བར་སྣང་དུ་བསྐོར་ཏེ་ཁོ་ལ་བཀའ་ཕབ་པ།
“གོམ་པ་སྤོས་ཤིག”
དེ་ནས་བོང་བུ་ཆུང་ཆུང་དེ་རྐང་ལག་བཞི་འཛུགས་ཀྱིས་ཡར་ལངས་པ་
དང་།འཁྲབ་སྟོན་ཁང་ནང་ག་ལེར་སྐོར་བ་ཞིག་བརྒྱབས།
ཅུང་ཙམ་གྱི་རྗེས་སུ་འགན་འཛིན་གྱིས་སྐད་ཤུགས་ཆེན་པོས་བརྗོད་པ།
“འདུར་རྒྱུག་བྱོས།”ཕེ་ནོ་ཁོ་ཡིས་ཁོའི་བཀའ་ལྟར་འདུར་རྒྱུག་བྱས།
“བང་རྒྱུག་གློད་ཅིག”ཕེ་ནོ་ཁོ་ཡིས་མྱུར་བར་བང་རྒྱུག་གློད།
“མགྱོགས་ཚད་གང་ཡོད་ཀྱིས་བང་རྒྱུག་གློད་ཅིག” ཕེ་ནོ་ཁོ་མགྱོགས་ཚད་
གང་ཡོད་ཀྱིས་བང་རྒྱུག་བྱས། འོན་ཀྱང༌། ཁོ་བང་རྩལ་འགྲན་མཁན་གྱི་རྟ་ཞིག་
ལྟར་མྱུར་ཚད་གང་ཡོད་ཀྱིས་རྒྱུགས་བཞིན་པའི་སྐབས། འགན་འཛིན་གྱིས་
ལག་པ་བར་སྣང་དུ་བསྒྲེངས་ནས་ཐུང་མདའ་ཞིག་ཀཱག་སྒྲ་དང་བཅས་བརྒྱབས།
ཐུང་མདའི་སྐད་གྲགས་པ་དང་། བོང་བུ་ཆུང་ཆུང་དེས་རྨས་སྐྱོན་ཕོག་ཁུལ་
གྱིས་ཐང་དུ་ནར་རེར་ལོགཁོས་དངོས་གནས་འཆི་བཞིན་ཡོད་པ་ལྟར་བྱས།
དགའ་བསུའི་ཐལ་མོ་རྡེབ་པའི་སྒྲ་དང་། དགའ་འབོད་ཀྱི་ཁྲོད་དུ་ཁོ་ཐང་
སྟེང་ནས་ཡར་ལངས་པ་དང་མཉམ་དུ། ཁོས་རང་བཞིན་གྱིས་མགོ་བོ་དགྱེ་ནས་
གྱེན་དུ་བལྟས་པ་ན།གཅད་ཁང་གཅིག་གི་ནང་དུ་ཡིད་དུ་འོང་བའི་སྲས་མོ་ཞིག་
མཐོང་། མོའི་སྐེ་རུ་གསེར་ཐག་སྦོམ་པོ་ཞིག་གྱོན་འདུག་པའི་སྣེ་རུ་རྟགས་མ་ཞིག་
བཏགས་འདུག རྟགས་མ་དེའི་ངོས་སུ་ཨ་ལད་པད་ཀོ་ཞིག་གི་མགོ་པར་བྲིས་
འདུག
ཕེ་ནོ་ཁོ་ཡིས་འཕྲལ་དུ་ལྷ་མོའི་ངོ་ཐག་ཆོད་པས། སོ་སོས་སོ་སོར“དེ་ངའི་
མགོ་པར་རེད། སྲས་མོ་དེ་ལྷ་མོ་རེད”ཅེས་བཤད་པ་མ་ཟད། དགའ་ཐག་ཆོད་
ནས་འདི་ལྟར་བརྗོད་ཐབས་བྱས།
“ཨ་ཙི།ངའི་ལྷ་མོ་ཆུང་ཆུང་།ཨ་ཙི།ངའི་ལྷ་མོ་ཆུང་ཆུང་།”
ཡིན་ན་ཡང་།ཚིག་འདི་དག་ཡོང་བའི་ཚབ་ཏུ་ཁོའི་མགྲིན་པ་ནས་བོང་སྐད་
གྲགས། བོང་སྐད་དེ་ཤིན་ཏུ་སངས་པོ་དང་རིང་པོ་ཞིག་ཡིན་སྟབས། ལྟད་མོ་བ་
ཚང་མ་གད་མོ་ཤོར་བ་དང༌། ལྷག་པར་དུ་ཟློས་གར་ཁང་དུ་ཡོད་པའི་བྱིས་པ་
ཚང་མ་གད་མོ་ཤོར་ནས་བརྒྱལ་གྲབས་བྱས།
དེ་ནས་འགན་འཛིན་གྱིས་ཁོ་ལ་བསླབ་བྱ་ཞིག་རྒྱག་ཆེད་དང་།མི་ཚོགས་ཀྱི་
མདུན་དུ་བོང་སྐད་བརྒྱབས་པ་དེ་སྤྱོད་ཚུལ་ཡག་པོ་ཞིག་མིན་པ་སྟོན་ཆེད། ཁོའི་
སྣ་ལ་རྟ་ལྕག་གི་ཡུ་བ་ཤུགས་ཆེན་པོས་ཐེངས་གཅིག་གཞུས།
ཤ་ཚ་བའི་བོང་བུ་ཆུང་ཆུང་དེས་ལྕེ་སོར་གཅིག་ཙམ་ཕྱིར་བཏོན་ནས་སྣ་
ལ་མ་མཐར་ཡང་ཐེངས་ལྔ་ཙམ་བལྡག ཁོས་དེ་ལྟར་བྱས་པ་དེས་སོ་སོས་མྱོང་
བཞིན་པའི་ན་ཟུག་དེ་ཡང་དུ་གཏོང་བའི་རེ་བ་བཅངས་པ་རེད།
འོན་ཀྱང༌།ཤིན་ཏུ་ཡི་ཆད་པ་ཞིག་ལ།ཁོས་ཡང་བསྐྱར་གྱེན་དུ་ཐེངས་གཅིག་
ལྟ་དུས།གཅད་ཁང་སྟོང་པ་ཡིན་པ་དང་ལྷ་མོ་ཡལ་ཟིན་པ་མཐོང་།
ཁོས་རང་ཉིད་འཆི་རྒྱུ་རེད་བསམས། ཁོའི་མིག་ཟུང་མཆི་མས་གང་ནས་ངུ་
འགོ་བརྩམས།ཡིན་ན་ཡང་།སུ་གཅིག་གིས་དེ་ལ་དོ་སྣང་མ་བྱས་ལ།ལྷག་པར་དུ་
འགན་འཛིན་གྱིས་རྟ་ལྕག་འབྲབ་བཞིན་འདི་ལྟར་སྐད་བརྒྱབས།
“ཕེ་ནོ་ཁོ།·བློ་ཁོག་ཆེ་ཙམ་བྱོས། ད་ནི་ཁྱོད་ཀྱིས་ལྟད་མོ་བ་རྣམས་ལ་ཁྱོད་
རང་ཅི་འདྲའི་བརྗིད་ཉམས་ཆེན་པོའི་ངང་ལྕགས་ལོང་བརྒྱུད་དེ་མཆོང་ཐུབ་
ཚུལ་སྟོན་དང༌།”
ཕེ་ནོ་ཁོས་ཐེངས་གཉིས་སམ་གསུམ་ལ་མཆོང་པའི་འབད་བརྩོན་བྱས།
འོན་ཀྱང༌། ཁོ་རང་ལྕགས་ལོང་གི་མདུན་དུ་འབྱོར་ཐེངས་རེ་ལ། ལྕགས་ལོང་གི་
ནང་ནས་མཆོང་རྒྱུའི་ཚབ་ཏུ་དེའི་འོག་ནས་འགྲོ་རྒྱུ་དེ་ལས་སླ་བ་ཚོར། མཇུག་
མཐར་ཁོས་ལྕགས་ལོང་གི་ནང་ནས་མཆོང་ལྡིང་བྱས་ཏེ་ཕྱིན། འོན་ཀྱང༌། སྟབས་
མ་ལེགས་པ་ཞིག་ལ། ཁོའི་རྐང་པ་གཡས་པ་ལྕགས་ལོང་ལ་ཐོགས་པས། ཁོ་རང་
ཕར་ཕྱོགས་ཀྱི་ཐང་ཐོག་ཏུ་གཟུགས་པོ་ཉིས་གུག་བྱས་ནས་ལྷུངས།
ཁོ་རང་ཡར་ལང་དུས། རྐང་པ་འཐེང་བཞིན་ཡོད་པ་དང༌། ཕྱིར་རྟ་རར་
ལོག་པར་དཀའ་ངལ་ཆེན་པོ་ཕྲད།
“ཕེ་ནོ་ཁོ་མར་ཐོན་ཤོག ང་ཚོ་ལ་བོང་བུ་ཆུང་ཆུང་དེ་དགོས། བོང་བུ་
ཆུང་ཆུང་དེ་མར་ཐོན་ཤོག”ཟློས་གར་ཁང་དུ་ཡོད་པའི་བྱིས་པ་ཚང་མས་སྐད་
བརྒྱབས། ཡིད་སྐྱོ་བའི་ཆག་སྒོ་དེས་ཁོ་ཚོ་ལ་སྙིང་རྗེ་དང་སེམས་འགུལ་ཐེབས་སུ་
བཅུག་པ་རེད།
ཡིན་ན་ཡང་། དགོང་མོ་དེར་བོང་བུ་ཆུང་ཆུང་དེ་སླར་ཡང་མཐོང་ཡུལ་དུ་
མ་གྱུར།
ཕྱི་ཉིན་ཞོགས་པར་ཕྱུགས་རིགས་སྨན་པ་ཁོ་ལ་ལྟ་བར་ཡོང་བ་དང་། ཁོས་
ཕེ་ནོ་ཁོ་ཚེ་གང་ཞ་བོར་འགྱུར་རྒྱུ་རེད་ཅེས་བསྒྲགས།
དེའི་རྗེས་འགན་འཛིན་གྱིས་བོང་རྫི་བུ་ཆུང་ལ་བཤད་དོན།
“ང་ལ་བོང་བུ་ཞ་བོ་ཞིག་གིས་ཅི་བྱ། ཁོས་གསོག་རྒྱུ་མེད་པར་ཟ་རྒྱུ་རེད། ཁོ་
ཁྲོམ་དུ་ཁྲིད་ནས་ཚོངས་ཤོག”
བོང་རྫིས་ཕེ་ནོ་ཁོ་ཁྲིད་དེ་ཁྲོམ་དུ་འབྱོར་མ་ཐག་ཉོ་མཁན་ཞིག་རྙེད། ཁོས་
བོང་རྫི་བུ་ཆུང་ལ་དྲིས་པར།
“བོང་བུ་ཞ་བོ་དེ་ལ་ག་ཚོད་ཡིན་ནམ།”
“སྒོར་མོ་ཉི་ཤུ་ཡིན།”
“ངས་ཁྱོད་ལ་སྒོར་མོ་གཉིས་སྟེར། ངས་ཁོ་བེད་སྤྱོད་བྱེད་རྒྱུའི་ཆེད་དུ་ཉོ་ཡི་
འདུག་མ་སེམས་ཤིགངས་ཀོ་བ་ཁོ་ནའི་ཆེད་དུ་ཁོ་ཉོ་འདོད།ངས་ཁོའི་ཀོ་བ་ཤིན་
ཏུ་མཁྲེགས་པོ་ཡོད་པ་མཐོང་གི་འདུག ངས་ང་ཚོའི་གྲོང་པའི་རོལ་དབྱངས་རུ་
ཁག་གི་ཆེད་དུ་ཁོའི་ཀོ་བ་ཡིས་རྔ་ཞིག་བཟོ་འདོད།”
ཕེ་ནོ་ཁོས་རང་ཉིད་རྔ་ཞིག་ཏུ་འགྱུར་རྒྱུ་ལས་ལ་བསྐོས་ཡོད་པ་ཐོས་སྐབས།
ཁོའི་སེམས་ཚོར་ཅི་འདྲ་ཞིག་ཡིན་སྲིད་པ་ཁྱོད་ཀྱིས་བསམ་བློ་ཞིག་ཐོངས་དང༌།
ཉོ་མཁན་དེས་རིན་གོང་སྒོར་མོ་གཉིས་བྱིན་ཚར་མ་ཐག ཁོས་བོང་བུ་ཆུང་
ཆུང་དེ་མཚོ་ངོགས་སུ་དེད། དེ་ནས་ཁོས་བོང་བུའི་སྐེ་ལ་རྡོ་བཏགས་པ་མ་ཟད།
རྐང་པར་ཐག་པ་ཞིག་བཏགས་ཏེ་ཐག་སྣེ་སོ་སོའི་ལག་ཏུ་བཟུང་བ་དང་། དེའི་
རྗེས་བོང་བུ་ལ་གློ་བུར་གྱི་འཕུད་རྒྱག་ཅིག་བརྒྱབས་ནས་ཆུ་ནང་དུ་གཡུགས།
ཕེ་ནོ་ཁོ་ནི་རྡོ་ཡི་ལྗིད་ཚད་ཀྱིས་མར་ཐེན་ནས་སྐད་ཅིག་ཉིད་ལ་ཆུའི་འོག་
ཏུ་ནུབ། ཁོའི་བདག་པོས་ཐག་པ་དམ་པོར་བཟུང་ནས་ཁ་རོག་བྲག་རྡོ་ཆུང་ཆུང་
ཞིག་གི་ཐོག་ཏུ་མར་བསྡད། ཁོས་བོང་བུ་ཆུང་ཆུང་དེ་མ་ཤི་བར་བསྒུགས་ནས་
པགས་པ་བཤུ་འདོད་པ་རེད།།།།

ལེའུ་སོ་བཞི་པ།

ཕེ་ནོ་ཁོ་ཁྱི་ཉ་ཡིས་ཁྱུར་མིད་བཏང་བ།
ཕེ་ནོ་ཁོ་ཆུ་ནང་དུ་ནུབ་ནས་སྐར་མ་བཅོ་ལྔ་ཙམ་ཕྱིན་རྗེས། ཁོ་ཉོ་མཁན་དེས་
སྐད་ཤུགས་ཆེན་པོས་ཆིག་ལབ་བརྒྱབས་དོན།
“ད་ནི་ངའི་ཤ་ཚ་བའི་བོང་བུ་ཞ་བོ་ཆུང་ཆུང་དེ་ཤི་ཡོད་ངེས་རེད། དེ་བས་
ངས་ཁོ་ཆུ་ལས་ཡར་ཐེན་ནས་ཁོའི་ཀོ་བ་དེས་རྔ་ལེགས་པོ་ཞིག་བཟོ་རྒྱུ་ཡིན།”
དེ་ནས་ཁོས་བོང་བུའི་རྐང་པར་བཏགས་པའི་ཐག་པ་དེ་ཡར་འཐེན་འགོ་
བརྩམས། ཁོས་ཐག་པ་ཡར་ཐེན་ནས་ཐེན་པའི་མཐར།ཆུའི་སྟེང་དུ་ཅི་ཞིག་དོན་
པ་ཁྱོད་ཀྱིས་ཤེས་སམ། ཁོས་བོང་བུ་ཆུང་ཆུང་གི་ཤི་རོའི་ཚབ་ཏུ་ཨ་ལད་པད་ཀོ་
གསོན་པོ་ཞིག་མཐོང༌། དེ་ནི་ཉ་ལེབ་རིང་ཞིག་ལྟར་ཕར་གཡུག་ཚུར་གཡུག་བྱེད་
ཀྱིན་འདུག
ཤིང་གི་ཨ་ལད་པད་ཀོ་དེ་མཐོང་བས། ཉམ་ཐག་པའི་མི་དེས་རང་ཉིད་རྨི་
ལམ་གཏོང་བཞིན་པ་ཨེ་ཡིན་དྲན་པ་དང༌། ཁོ་ཧ་ལས་ཧོན་འཐོར་བའི་ངང་ཁ་
གདངས་ཤིང་མིག་ཀོང་ལས་མིག་རིལ་ཕྱི་རུ་དོན་ནས་ལུས།
ཁོ་རང་ཧོན་འཐོར་བའི་ཚོར་སྣང་དེ་ལས་ཅུང་སོས་པ་ན།སྐད་ངག་འདར་
བཞིན་འདི་ལྟར་དྲིས།
“ངས་མཚོ་ནང་དུ་གཡུགས་པའི་བོང་བུ་ཆུང་ཆུང་དེ?ཁོ་ལ་ཅི་བྱུང་བ་ཡིན་
ནམ།”
“ང་རང་བོང་བུ་ཆུང་ཆུང་དེ་ཡིན།”ཕེ་ནོ་ཁོ་ཡིས་དགོད་བཞིན་བཤད།
“ཁྱོད་རང་ཨེ།”
“ང་།”
“ཨ་ཙི།ལོ་ཆུང་མ་རབས་ཁྱོད།ཁྱོད་ཀྱིས་ང་ལ་རྩེད་མོ་རྩེ་ཕོད་པ་དཔེ་རེད།”
“ཁྱོད་ལ་རྩེད་མོ་རྩེ་ཟེར་རམ།ག་པ་ག་པ།ངའི་བརྩེ་བའི་སྦྱིན་བདགངས་ངོ་
མ་ཟེར་གྱི་ཡོད།”
“དེ་འདྲ་ཡིན་ན། ཅུང་ཙམ་གྱི་སྔོན་ལ་བོང་བུ་ཆུང་ཆུང་ཞིག་ཡིན་པའི་ཁྱོད་
ཆུ་ནང་དུ་བཞག་པ་ཙམ་གྱིས་ཤིང་གི་ཨ་ལད་པད་ཀོ་ལ་ཇི་ལྟར་འགྱུར་སྲིད་
དམ།”
“དེ་ཏན་ཏན་ཆུའི་ཤུགས་རྐྱེན་རེད། མཚོ་ཡིས་ངོ་མཚར་བའི་འགྱུར་བ་
ཐེབས་སུ་འཇུག་གི་ཡོད།”
“གཟབ་གཟབ་བྱོས། ཨ་ལད་པད་ཀོ། གཟབ་གཟབ་བྱོས། ཁྱོད་ཀྱིས་ང་ལ་
ཀུ་རེ་བརྩེས་ནས་སྐྱིད་པོ་གཏོང་རྒྱུའི་བསམ་བློ་མ་གཏོང་ཞིག ངའི་ངང་རྒྱུད་
བརླགས་ན་ཁྱོད་ཀྱིས་སྡུག་བསྔལ་མྱོང་རྒྱུ་རེད།”
“སྦྱིན་བདགཁྱོད་ཀྱིས་ཅི་བྱུང་གི་གཏམ་རྒྱུད་ངོ་མ་དེ་ཤེས་འདོད་དམ།གལ་
སྲིད་ཁྱོད་ཀྱིས་ངའི་རྐང་པ་བཏང་ན། ངས་ཁྱོད་ལ་བཤད་ཆོག”
མི་བཟང་པོ་དེས་ཅི་བྱུང་གི་གཏམ་རྒྱུད་ངོ་མ་དེ་ཤེས་འདོད་ཆེ་བས། ཕེ་ནོ་
ཁོ་སྡོམ་བྱེད་ཀྱི་ཐག་མདུད་དེ་འཕྲལ་དུ་བཀྲོལ་བ་དང༌། ཕེ་ནོ་ཁོས་རང་ཉིད་
ནམ་མཁའི་བྱ་ལྟར་རང་དབང་ལྡན་པ་ཚོར་བས་གཤམ་གསལ་ལྟར་བརྗོད།
“ཁྱོད་ཀྱིས་ངེས་པར་དུ་ཤེས་དགོས་པ་ཞིག་ལ། སྔོན་ཆད་ང་རང་ད་ལྟ་ནང་
བཞིན་ཨ་ལད་པད་ཀོ་ཞིག་ཡིན།ང་རང་འཛམ་གླིང་ནང་གི་བུ་ཆུང་མང་པོ་ལྟར་
བུ་ཆུང་ཞིག་ཏུ་འགྱུར་གྲབས་ཀྱང་ཡོད། ཡིན་ན་ཡང་། རང་ཉིད་ཀྱི་སློབ་སྦྱོང་
ལ་མི་དགའ་བའི་གོམས་གཤིས་དང་།གྲོགས་པོ་ངན་པའི་བསླབ་བྱའི་དབང་གིས་
ང་རང་ཁྱིམ་ནས་བྲོས་པ་ཡིན། སྐྱིད་པའི་ཉི་མ་ཞིག་ལ། ང་རང་གཉིད་ལས་
སད་དུས།རང་ཉིད་རྣ་ཅོག་དང་རྔ་མ་རིང་པོ་ཅན་གྱི་བོང་བུ་ཞིག་ཏུ་གྱུར་འདུག
ང་ལ་མཚོན་ན་དེ་ནི་ཅི་འདྲའི་ངོ་ཚ་ཞིག་རེད་ཨང་། བརྩེ་བའི་སྦྱིན་བདག། དེ་
ནི་རང་གི་དགྲ་བོ་སྡུག་ཤོས་ཀྱིས་ཀྱང་སྟེར་མི་སྲིད་པའི་ངོ་ཚ་ཞིག་རེད། ང་རང་
ཁྲོམ་དུ་འཚོང་རྒྱུར་ཁྲིད་པས། རྟ་རྩལ་འགྲན་བསྡུར་བྱེད་པའི་ཚོགས་པ་ཞིག་
གི་འགན་འཛིན་གྱིས་ཉོས་བྱུང་། ཁོའི་སེམས་སུ་ཁོས་ང་རང་སྐད་གྲགས་ཅན་གྱི་
ཞབས་བྲོ་འཁྲབ་མཁན་ཞིག་དང་། སྐད་གྲགས་ཅན་གྱི་ལྕགས་ལོང་ནང་མཆོང་
མཁན་ཞིག་ཏུ་བཟོ་འདོད་འདུགའོན་ཀྱང་།མཚན་མོ་གཅིག་ལ་འཁྲབ་སྟོན་བྱེད་
སྐབས། ང་རང་འཁྲབ་སྟོན་ར་བའི་ནང་དུ་ལྷུངས་ནས་རྐང་པ་གཉིས་ཞ་བོར་
གྱུར་སོང༌། དེ་ནས་འགན་འཛིན་གྱིས་བོང་བུ་ཞ་བོ་ཞིག་གིས་ཅི་བྱེད་དགོས་མ་
ཤེས་པར་ང་རང་འཚོང་དུ་བཏང་བ་དང༌། ཉོ་མཁན་དེ་ཁྱོད་རང་རེད།”
“དངོས་བདེན་རེད། ངས་ཁྱོད་ལ་སྒོར་མོ་གཉིས་སྟེར་བ་ཡིན། ད་ནི་སུས་
ངའི་རྩ་ཆེན་གྱི་སྒོར་མོ་དེ་ཕྱིར་སྦྱིན་ངེས་རེད།”
“ཁྱོད་ཀྱིས་ཅིའི་ཕྱིར་ང་ཉོས་པ་ཡིན། ཁྱོད་ཀྱིས་ཀོ་བའི་རྔ་ཞིག་བཟོ་ཆེད་ང་
ཉོས་པ་མ་རེད་དམ།”
“དངོས་བདེན་རེད། ད་ནི་ངས་ཀོ་བ་གཞན་ཞིག་གང་ནས་རྙེད་དམ།”
“སྦྱིན་བདག སེམས་ཤུགས་མ་ཆག འཛམ་གླིང་ནང་བོང་བུ་ཆུང་ཆུང་གིས་
གང་ནས་ཡོད།”
“མ་རབས་བསྟན་བཤིག་ཁྱོད། ད་ནི་ཁྱོད་ཀྱི་གཏམ་རྒྱུད་དེའི་མཇུག་འདིར་
རྫོགས་རྒྱུ་རེད་དམ།ཨ?ད་ཤོད་དང༌།”
“མ་རེད།”ཨ་ལད་པད་ཀོ་ཡིས་ལན་བྱིན། “ང་ལ་ཚིག་གཉིས་བཤད་རྒྱུ་ལྷག་
ཡོད། དེ་ནས་རྫོགས་པ་ཡིན། ཁྱོད་ཀྱིས་ང་ཉོས་རྗེས། ང་གསོད་སླད་ས་འདི་རུ་
ཁྲིད་པ་རེད།ཡིན་ན་ཡང་། དེ་ནས་སྙིང་རྗེའི་ཚོར་སྣང་ཞིག་གི་དབང་གིས།ཁྱོད་
ཀྱིས་ངའི་སྐེ་ལ་རྡོ་བཏགས་ནས་ཆུ་ནང་དུ་གཡུག་རྒྱུ་དེ་བདམས་པ་རེད། ཕན་
པའི་ཚོར་སྣང་འདིས་ཁྱོད་ལ་གཟི་བརྗིད་ཆེན་པོ་བསྩལ་བ་དང་། ངས་རྟག་ཏུ་
ཁྱེད་ཀྱི་བཀའ་དྲིན་དྲན་ངེས་རེད། འོན་ཀྱང༌། བརྩེ་བའི་སྦྱིན་བདག ཁྱེད་ཀྱིས་ད་
ཐེངས་ལྷ་མོའི་ཐད་ལ་བསམ་བློ་མ་གཏང་ནས་རྩིས་བརྒྱབས་པ་རེད།”
“ལྷ་མོ་དེ་སུ་རེད།”
“མོ་ངའི་ཨ་མ་རེད། མོ་ནི་སོ་སོའི་བུ་ཕྲུག་ཚོའི་བླུན་རྟགས་དང་སྤྱོད་ངན་
ལ་མ་བལྟོས་པར་ཁོ་ཚོར་བརྩེ་ཞིང་དུང་བ་དང་། ཁོ་ཚོ་གཏན་ནས་མིག་ནས་མི་
འདོར་བར་གཅེས་སྐྱོང་བྱེད་མཁན་གྱི་ཨ་མ་གཞན་ཐམས་ཅད་དང་མཚུངས།
ལྷ་མོ་བཟང་པོ་ཡིས་ང་རང་ཆུ་ནང་དུ་ནུབ་ནས་འཆི་བའི་ཉེན་ཁའི་ནང་ལྷུང་
བ་མཐོང་མ་ཐག འཕྲལ་དུ་ཉ་ཁྱུ་ཆེན་པོ་ཞིག་བཏང་བ་དང་། ཉ་ཁྱུ་དེས་ང་རང་
དངོས་གནས་དབུགས་ཆད་པའི་བོང་བུ་ཆུང་ཆུང་དེ་ཡིན་པར་ཡིད་ཆེས་ནས་
ཟ་འགོ་བརྩམས། ཁོ་ཚོས་ཅི་འདྲའི་ལྟོགས་རྔམ་ཆེན་པོས་ཁམ་གང་གང་བྱས་
ནས་ཟོས་སོང་ཨང༌། ཉ་རྣམས་བུ་ཆུང་ཚོ་ལས་ཀྱང་འདོད་རྔམ་ཆེ་བ་དེ་ངའི་
སེམས་སུ་གཏན་ནས་འཁོར་མྱོང་མེད། འགའ་ཤས་ཀྱིས་ངའི་རྣ་ཅོག་ཟོས་པ་
དང་། འགའ་ཤས་ཀྱིས་ངའི་སྤོར་དང་། ཡང་ཁ་གཅིག་གིས་ངའི་སྐེ་དང་རྔོག་མ།
ལ་ལ་ཡིས་ངའི་ཉྭ་ཤ། ལ་ལ་ཡིས་ངའི་ཀོ་བ་བཅས་ཟོས་སོང་། ཁོ་ཚོའི་ཁྲོད་ནས་
ཉ་ཆུང་ཞིག་འདུག་པ་དེ་ཤིན་ཏུ་ཡག་པོ་འདུག་པས།དེས་ཐ་ན་ངའི་རྔ་མའང་ཟ་
རོགས་བྱས་བྱུང་།”
“ད་ནས་བཟུང་ངས་ཉ་ལ་ལག་པ་མི་འཆང་བའི་མནའ་སྐྱེལ་རྒྱུ་ཡིན།”
བདག་པོ་དེ་འཇིགས་ནས་བཤད། “ཉ་ཞིག་གམ་ཡང་ན་སྣུམ་སྲེག་བཏང་བའི་
ཉ་ཞིག་གི་ལྟོ་བ་གཤག་དུས། ནང་ནས་བོང་བུའི་རྔ་མ་ཞིག་དོན་ན་ཅི་འདྲའི་
འཇིགས་སུ་རུང་བ་ལ་ཨང༌།”
དེར་ཨ་ལད་པད་ཀོ་ཡིས་དགོད་བཞིན་སྨྲས་པ།
“ངས་ཁྱེད་ལ་མོས་མཐུན་བྱེད། ཡིན་ན་ཡང་། ངས་ཁྱེད་ལ་ངེས་པར་དུ་
བརྗོད་དགོས་པ་ཞིག་ལ། ཉ་རྣམས་ཀྱིས་ངའི་མགོ་ནས་རྐང་པའི་བར་འཐུམ་
བྱེད་ཀྱི་པགས་པ་དེ་ཟོས་ནས་ཚར་དུས། རང་བཞིན་གྱིས་རུས་པའམ་ཤིང་ལ་
ཐུག་སོང༌། ཁྱོད་ཀྱིས་མཐོང་གསལ་ལྟར། ང་རང་ཤིང་མཁྲེགས་ཤོས་ལས་གྲུབ་
ཡོད། ཁོ་ཚོས་ང་ལ་སོ་འགའ་ཤས་བཏབ་རྗེས། ང་ནི་ཁོ་ཚོའི་སོ་ཡིས་ཆོད་ཐུབ་
པ་ཞིག་མིན་པ་རྟོགས་པ་དང་། དེ་ནས་འཇུ་མི་ཐུབ་པའི་ཟ་མ་དེ་འདྲ་ཞིག་ལ་
ཞེ་ལོག་ནས་རྒྱང་དུ་ཕྱིན་སོང་། ཁོ་ཚོས་ང་ལ‘བཀའ་དྲིན་ཆེ’ཙམ་ཡང་མ་ལབ་
པར་ཕྱོགས་སོ་སོར་གྲམ་སོང་། ད་ནི་ངས་ཁྱེད་ལ་ཁྱེད་ཀྱིས་ཐག་པ་ཡར་ཐེན་
པ་ན། བོང་བུའི་ཤི་རོ་ཞིག་གི་ཚབ་ཏུ་ཨ་ལད་པད་ཀོ་གསོན་པོ་ཞིག་རྙེད་པའི་རྒྱུ་
མཚན་ཡོངས་རྫོགས་བཤད་ཟིན།”
“ང་ཁྱོད་ཀྱི་གཏམ་རྒྱུད་ལ་གད་མོ་འཆོར་གྱི་འདུག”མི་དེས་ཁོང་ཁྲོ་ལངས་
ནས་བཤད། “ངས་སྒོར་མོ་གཉིས་བཏང་ནས་ཁྱོད་ཉོས་པ་དེ་ལས་གཞན་ཤེས་ཀྱི་
མེད། ང་ལ་སོ་སོའི་སྒོར་མོ་ཕྱིར་དགོས། ངས་ཁྱོད་ལ་ཅི་ཞིག་བྱ་རྒྱུ་ཡིན་པ་བརྗོད་
དགོས་སམ། ངས་ཁྱོད་ཕྱིར་ཁྲོམ་དུ་འཁྱེར་རྒྱུ་ཡིན། ཁྱོད་རྒྱ་མར་བཀྱགས་ཏེ་མེ་
འབུད་བྱེད་ཀྱི་ཤིང་སྤུས་ལེགས་ལ་བརྩིས་ནས་འཚོང་རྒྱུ་ཡིན།”
“ཁྱོད་ཀྱིས་འདོད་པ་ལྟར་ཚོངས་ཤིག ང་ལ་ཁྱད་པར་མེད།” ཕེ་ནོ་ཁོ་ཡིས་
བརྗོད།
ཡིན་ན་ཡང་།ཁོས་དེ་ལྟར་སྨྲས་པ་དང་སྦྲགས།རྒྱུག་ཤར་གློད་ཐེངས་གཅིག་
གིས་ཆུ་ནང་དུ་མཆོངས། ཁོས་ཆུ་ངོགས་ལས་ཡིད་ཚིམ་པའི་ངང་ཐག་རིང་དུ་
རྐྱལ་བཞིན་ཤ་ཚ་བའི་བདག་པོ་ལ་འདི་ལྟར་སྨྲས།
“སྦྱིན་བདག་ལགས།ག་ལེར་བཞུགས་ཤིགགལ་སྲིད་ཁྱེད་ལ་རྔ་བཟོ་བྱེད་ཀྱི་
ཀོ་བ་འདྲ་དགོས་མཁོ་བྱུང་ན།ང་སེམས་ལ་འཛིན་རོགས།”
ཁོས་གད་མོ་བགད་དེ་མུ་མཐུད་རྐྱལ་ནས་ཕྱིན་པ་དང་། ཅུང་ཙམ་གྱི་རྗེས་
སུ་ཡང་བསྐྱར་ཕྱིར་འཁོར་ནས་སྐད་ཤུགས་ཆེན་པོས་སྨྲས་དོན།
“སྦྱིན་བདག་ལགས། ག་ལེར་བཞུགས་ཤིག གལ་སྲིད་ཁྱེད་ལ་མེ་འབུད་
བྱེད་ཀྱི་ཤིང་སྤུས་ལེགས་ཆུང་ཆུང་འདྲ་དགོས་མཁོ་བྱུང་ན། ང་སེམས་ལ་འཛིན་
རོགས།”
མིག་འབྱེད་འཚུམ་ཙམ་གྱི་དུས་ཡུན་ནང་། ཁོ་ཧ་ཅང་ཐག་རིང་དུ་རྐྱལ་ནས་
ཧ་ལམ་མི་མངོན་པར་གྱུར་ཟིན། ངོ་མ་ཁོ་རང་མཚོ་ངོས་ཀྱི་ནག་ཐིག་ཆུང་ཆུང་
ཞིག་ཏུ་གྱུར་པ་དང༌།ནག་ཐིག་ཆུང་ཆུང་དེས་རྩེད་འཇོར་རོལ་བའི་ཉ་ཌོལ་ཕིན་
ཞིག་ལྟར་རྐང་པ་ཆུ་སྟེང་དུ་བཀྱགས་ནས་མཆོང་ལྡིང་ལ་རྩེན་པ་མཐོང་ཐུབ།
དེ་ལྟར་ཕེ་ནོ་ཁོ་ཡིས་གང་ཞིག་ཏུ་འགྲོ་དགོས་མི་ཤེས་པར་རྐྱལ་བཞིན་པའི་
ཚེ།ཁོས་མཚོ་དཀྱིལ་ན་རྡོ་ཀ་མ་རུ་དཀར་པོ་ལས་གྲུབ་པ་ལྟར་སྣང་བའི་བྲག་རྡོ་
ཞིག་ཡོད་པ་མཐོང་། དེའི་རྩེ་ན་མཛེས་སྡུག་ལྡན་པའི་ར་ཞིག་ལངས་འདུག་པ་
དང་། ར་དེས་བརྩེ་བའི་ངང་འབའ་སྐད་བསྒྲགས་ཏེ་ཁོ་ལ་ཚུར་བཅར་དགོས་
པའི་བརྡ་བསྟན།
ཡིན་ན་ཡང་། ཆེས་ཡ་མཚན་པ་ཞིག་ནི་འདི་འདྲ་རེད་དེ། ར་ཆུང་ཆུང་དེའི་
སྤུ་ནི་ར་གཞན་དག་གི་སྤུ་མདོག་ལྟར་དཀར་པོའམ་ནག་པོ། ཡང་ན་ཚོན་མདོག་
འདྲེས་མ་ཞིག་མ་ཡིན་པར་སྔོན་པོ་རེད། སྔོན་པོ་སྔོ་རྐྱང་ཡིན་པས་མཛེས་སྡུག་
ལྡན་པའི་བྱིས་པ་ཡི་སྐྲ་ལོ་དང་ཤིན་ཏུ་མཚུངས།
སྙིང་རྗེ་བའི་ཕེ་ནོ་ཁོ་ཡི་སྙིང་ཆུང་ཇི་འདྲའི་དྲག་ཏུ་ལྡིང་འགོ་བརྩམས་
པའི་ཚུལ་ངས་ཁྱོད་ལ་བསམ་བློ་གཏོང་རྒྱུར་སྐྱུར་རྒྱུ་ཡིན། ཁོས་ནུས་ཤུགས་ལྡབ་
ཀྱིས་མང་དུ་བཏང་ནས་བྲག་རྡོ་དཀར་པོའི་ཕྱོགས་སུ་རྐྱལ། ཁོ་ལམ་ཕྱེད་ཙམ་
དུ་འབྱོར་བ་ན། མཚོ་བདུད་ཅིག་གི་འཇིགས་སུ་རུང་བའི་མགོ་བོ་ཆུའི་སྟེང་དུ་
བཏོན་ནས་ཁོའི་ཕྱོགས་སུ་ཡོང་བ་མཐོང་། མཚོ་བདུད་དེའི་བྲག་ཁུང་ལྟར་ཆེ་
ཞིང་གདངས་པའི་ཁ་དང་།ཤིན་ཏུ་ཆེ་བའི་མཆེ་བའི་སྟར་ཕྲེང་གསུམ་པོ་ནི་འདྲ་
པར་ནང་ནས་མཐོང་ཡང་འཇིགས་སྣང་སློང་བ་ཞིག་རེད།
ཁྱོད་ཀྱིས་མཚོ་བདུད་དེ་གང་ཡིན་པ་ཤེས་སམ།
མཚོ་བདུད་འདི་ནི་གཞན་སུ་ཡང་མ་ཡིན་པར་གཏམ་རྒྱུད་འདིའི་ནང་ཡང་
ཡང་ཐོས་པའི་ཁྱི་ཉ་ཆེན་པོ་དེ་རེད། ཁོའི་ཚིམ་པ་མེད་པའི་ལྟོགས་རྔམ་དང་
དམར་གསོད་ཁྲག་སྦྱོར་ལ་བརྟེན་ནས་ཁོ་ལ“ཉ་དང་ཉ་པའི་ཨ་ཐྲི་ལ ”ཞེས
པའི་མིང་དེ་ཐོགས་ཡོད།
བདུད་དེ་མཐོང་བ་ན་སྙིང་རྗེ་བའི་ཕེ་ནོ་ཁོ་ལ་འཇིགས་སྐྲག་ཅི་འདྲ་སྐྱེས་
ཡོད་རྒྱུ་རེད་ཨང༌། ཁོས་ཁ་ཕྱོགས་བསྒྱུར་ནས་བདུད་དེ་ལས་གཡོལ་ཐབས་དང་
འབྲོ་ཐབས་བྱས། ཡིན་ན་ཡང་། ཤིན་ཏུ་རྒྱ་ཆེར་གདངས་ཤིང་ཆེ་བའི་ཁ་དེ་
མདའ་མོའི་མགྱོགས་ཚད་ཀྱིས་ཁོའི་ཐད་དུ་རྒྱུ།
“ཨ་ཙི། མགྱོགས་ཙམ་གྱིས། ཕེ་ནོ་ཁོ།” མཛེས་སྡུག་ལྡན་པའི་ར་དེས་འབའ་
བཞིན་བོས།
ཕེ་ནོ་ཁོས་རེ་ཆད་ངང་ལག་པ་དང༌།བྲང་ཁ།བརླ་དང་རྐང་པ་བཅས་ཡོད་
ཚད་གཡུགས་ནས་རྐྱལ།
“མགྱོགས་པོ་གྱིས།ཕེ་ནོ་ཁོ།བདུད་འདྲེ་ཁྱོད་ཀྱི་གམ་དུ་འདུག”
ཕེ་ནོ་ཁོས་སྔར་ལས་ལྡབ་ཀྱིས་ལྷག་པར་ཇེ་མགྱོགས་སུ་བཏང་ནས་རྐྱལ་བ་
དང་། མེ་མདའི་ཁ་ནས་མཆེད་པའི་མདེའུ་ཞིག་གི་མྱུར་ཚད་ཀྱིས་མཆོང་ལྡིང་
བྱས། ཁོ་ཧ་ལམ་བྲག་རྡོའི་འཁྲིས་སུ་སླེབ་གྲབས་ཡོད་པ་དང་། ར་ཆུང་ཆུང་དེས་
མཚོ་ཐོག་ཏུ་མར་སྒུར་ནས་ལག་པ་གཉིས་རིང་པོར་བརྐྱངས་ཏེ་ཁོ་མཚོ་ནས་
ཡར་འཐེན་པའི་སྟ་གོན་བྱས།
ཡིན་ན་ཡང་། འཕྱི་དྲགས་སོང༌། བདུད་འདྲེ་དེས་ཁོའི་རྗེས་ཟིན་པ་
དང༌། ཁོས་དབུགས་ཡར་རྔུབ་ཞོར་ཤ་ཚ་བའི་ཨ་ལད་པད་ཀོ་དེ་བྱ་དེའི་སྒོ་ང་
ལྟར་ཁ་ནང་དུ་བརྫངས། ཁོས་ཤིན་ཏུ་ལྟོགས་རྔམ་ཆེན་པོ་དང་དྲག་ཤུགས་
ཀྱིས་ཕེ་ནོ་ཁོ་ཁྱུར་མིད་བཏང་སྟབས། ཕེ་ནོ་ཁོ་ཁྱི་ཉ་ཡི་ཁོག་པའི་ནང་དུ་ལྷུང་
དུས་རྡེབ་སྐྱོན་ཆེན་པོ་བྱུང་ནས་སྐར་མ་བཅོ་ལྔ་ཙམ་དྲན་མེད་དུ་བརྒྱལ་ནས་
ལུས།
ཁོ་སླར་ཡང་དྲན་པ་སོས་དུས། ཁོས་རང་ཉིད་འཇིག་རྟེན་གང་ཞིག་ཏུ་ཡོད་
པ་གཏན་ནས་རྟོགས་ཐབས་བྲལ། ཁོའི་མཐའ་འཁོར་ཡོངས་རྫོགས་མུན་པ་སྟུག་
པོས་བཏུམས་ཡོད། མུན་པ་ཤིན་ཏུ་གནག་ཅིང་སྟུག་པས། ཁོ་ནི་སྣག་ཚས་གང་
བའི་སྣག་བུམ་ནང་མགོ་རྟིང་ལོག་ནས་ལྷུང་བ་ལྟར་སྣང་། ཁོས་རྣ་བ་བཏད་
དེ་ཉན་རུང་སྒྲ་ཅི་ཡང་མ་ཐོས། རླུང་འཚུབ་ཆེན་པོ་ཞིག་ཁོའི་ངོ་གདོང་སྟེང་དུ་
ཡང་ཡང་ལྡང་བ་ཙམ་རེད། ཐོག་མར་ཁོས་རླུང་བུ་དེ་གང་ནས་ཡོང་བ་མ་ཤེས་
རུང་། མཇུག་མཐར་རླུང་འཚུབ་དེ་བདུད་འདྲེའི་གློ་བ་ལས་ཡོང་བ་མཐོང་།
ཁྱོད་ཀྱིས་ཤེས་དགོས་པ་ཞིག་ལ། ཁྱི་ཉ་དེ་འབུགས་འཚང་ནད་ཚབས་ཆེན་ཞིག་
གིས་མནར་ཡོད་པས། ཁོས་དབུགས་གཏོང་སྐབས་བྱང་རླུང་ལྡང་བ་དང་གཅིག་
པ་གཅིག་རྐྱང་རེད།
ཕེ་ནོ་ཁོ་ཡིས་ཐོག་མར་བློ་ཁོག་ཆེ་ཆེ་བྱས། འོན་ཀྱང༌། ཁོས་རང་ཉིད་དངོས་
གནས་མཚོ་བདུད་དེའི་ཁོག་པའི་ནང་ཚུད་པའི་དཔང་རྟགས་གཅིག་རྗེས་
གཉིས་མཐུད་དུ་རག་པས། ངུ་བ་དང་ཆོ་ངེ་འདེབས་པའི་འགོ་བརྩམས་པ་དང་།
ངུ་ངག་གིས་བོས་པ།
“རོགས་པ་བྱེད་རོགས། རོགས་པ་བྱེད་རོགས། ཨ་ཙི། ང་ནི་ཅི་འདྲའི་བསོད་
བདེ་དམན་པ་ལ་ཨང་།མི་ཞིག་ང་སྐྱོབ་པར་ཡོང་སྲིད་དམ།”
“སུས་ཁྱོད་རང་སྐྱོབ་ཐུབ་ཀྱི་རེད་བསམ་གྱི་འདུག བསྟན་བཤིག”མུན་ནག་
ཁྲོད་ནས་དབྱངས་འཁྲུག་པའི་སྒྲ་སྙན་གྱི་སྒྲ་དང་འདྲ་བའི་སྐད་ཅིག་གྲགས།
“སུས་སྐད་ཆ་ཤོད་བཞིན་ཡོད་དམ།” ཕེ་ནོ་ཁོ་ཡིས་དྲིས། ཁོ་སྐྲག་ནས་བླ་
འཁུམས།
ང་ཡིན།ང་ནི་ཁྱི་ཉ་ཡིས་ཁྱོད་དང་ལྷན་དུ་མིད་པའི་ཉ་ཆུང་ལས་ཟད་བྲོས་
ནཱ་ཡིན།ཁྱོད་ཉ་རིགས་གང་ཡིན་ནམ།”
“ང་ལ་ཉ་དང་འདྲ་བའི་ཆ་ཅི་ཡང་མེད།ང་ནི་ཨ་ལད་པད་ཀོ་ཞིག་ཡིན།”
“ཁྱོད་ཉ་ཞིག་མིན་ན།ཁྱོད་ཀྱིས་ཅིའི་ཕྱིར་བདུད་ལ་རང་ཉིད་མིད་དུ་བཅུག་
པ་ཡིན་ནམ།”
“ངས་རང་ཉིད་མིད་དུ་བཅུག་པ་མིན། བདུད་ཀྱིས་ང་མིད་པ་རེད། ད་ནི་
མུན་ནག་འདིའི་ཁྲོད་དུ་ངེད་གཉིས་ཀྱིས་ཅི་ཞིག་བྱ་དགོས་སམ།”
“ངེད་གཉིས་ཀྱིས་མི་འདོད་བཞིན་དང་ལེན་བྱས་ཏེ་ཁྱི་ཉས་ངེད་གཉིས་ཀ་
མ་བཞུ་བར་སྒུག་རྒྱུ་རེད།”
“ཡིན་ན་ཡང༌།ང་ཁོའི་ཁོག་པའི་ནང་བཞུ་ན་མི་འདོད།”ཕེ་ནོ་ཁོ་ཡིས་སྐད་
བརྒྱབས་པ་དང་།སླར་ཡང་ངུ་མགོ་བརྩམས།
“ང་ཡང་བཞུ་སྙིང་འདོད་ཀྱི་མི་འདུག” ཉ་ཆུང་བྲོས་ནཱ་ཡིས་བསྣན། “ཡིན་
ན་ཡང༌། ང་རང་མཚན་ཉིད་རིག་པ་བ་ཆུང་ཆུང་ཞིག་ཡིན་སྟབས། ཉ་རུ་སྐྱེས་
པ་ཞིག་ཡིན་ན་སྣུམ་ནང་ཤི་བ་ལས་ཆུ་ནང་དུ་ཤི་ན་ལེགས་བསམས་ནས་རང་
ཉིད་ལ་སེམས་གསོ་བྱེད་ཤེས།”
“དེ་ཚང་མ་ཆོ་མེད་རེད།”ཕེ་ནོ་ཁོ་ཡིས་བཤད།
“དེ་ངའི་བསམ་ཚུལ་རེད།ཉ་ཆུང་ཆབ་སྲིད་པ་ཚོས་བསམ་ཚུལ་རྣམས་ཅིས་
ཀྱང་བརྩི་བཀུར་བྱེད་དགོས་རེད་ཟེར་གྱི་འདུག”ཉ་ཆུང་གིས་ལན་བཏབ།
“རྡོག་རྡོག་བཤད་ན།ང་རང་འདི་ནས་རྒྱང་དུ་འགྲོ་འདོད།ང་འབྲོ་འདོད།”
“འབྲོ་ཐུབ་ན་བྲོས་ཤིག”
“ངེད་གཉིས་མིད་མཁན་གྱི་ཁྱི་ཉ་འདི་ཤིན་ཏུ་ཆེན་པོ་ཡོད་དམ།” ཨ་ལད་
པད་ཀོ་ཡིས་དྲིས།
“ཤིན་ཏུ་ཆེ། རྔ་མ་མ་བརྩིས་ནའང་ཁོའི་གཟུགས་པོའི་རིང་ཚད་ལ་'་སྤྱི་ལེ་
གཉིས་ཙམ་ཡོད་པ་ཁོ་ནའི་ཐོག་ལ་བསམ་མནོ་ཐོངས་དང༌།”
ཁོ་གཉིས་ཀྱིས་མུན་ནག་ཁྲོད་དུ་གཏམ་གླེང་འདི་བྱེད་བཞིན་པའི་ཚེ། ཕེ་ནོ་
ཁོ་ཡིས་ཐག་རིང་ཐག་རིང་ལ་འོད་སྣང་ཞིག་ཡོད་པ་མཐོང་།
“ངས་རྒྱང་རིང་ན་མཐོང་བའི་འོད་སྣང་དེ་གང་རེད་དམ།”ཁོས་དྲིས།
“དེ་ནི་ངེད་གཉིས་ལྟར་ཆག་སྒོའི་ནང་ལྷུངས་ཏེ་བཞུ་རྒྱུར་སྒུག་བཞིན་པའི་
རོགས་པ་འགའ་ཡིན་སྲིད།”
“ང་ཕྱིན་ནས་ཁོ་འཚོལ་རྒྱུ་ཡིན། ཁྱོད་ཀྱིས་གཅིག་བྱས་ན་དེ་ནི་ངེད་གཉིས་
འབྲོ་ལམ་སྟོན་ཐུབ་མཁན་གྱི་ཉ་རྒན་འགའ་ཡིན་སྲིད་པ་རེད་དྲན་གྱི་མི་འདུག་
གམ།”
“ངས་སེམས་གཏིང་ནས་དེ་འདྲ་ཡིན་པའི་རེ་བ་རྒྱག་ཆོག བརྩེ་བའི་ཨ་ལད་
པད་ཀོ”
“ཉ་ཆུང་བདེ་བར་བཞུགས་ཤིག”
“ཨ་ལད་པད་ཀོ་བདེ་བར་ཕེབས་ཤིགཁྱོད་ལ་ལམ་འགྲོ་རྒྱུག་པར་ཤོག”
“ངེད་གཉིས་ཡང་བསྐྱར་གང་ནས་ཐུག་གམ།”
“སུས་བཤད་ཐུབ། དེའི་ཐོག་ལ་བསམ་བློ་ཙམ་ཡང་མ་བཏང་ན་ལེགས།།།།”

ལེའུ་སོ་ལྔ་པ།

ཕེ་ནོ་ཁོ་ངོ་མཚར་བའི་གནས་ཚུལ་ལེགས་པོ་ཞིག་དང་ཕྲད་པ།
ཕེ་ནོ་ཁོས་གྲོགས་པོ་ཉ་ཆུང་ལ་གྱེས་ཕྱག་ཕུལ་རྗེས། ཁྱི་ཉ་ཡི་ཁོག་པའི་ནང་གི་
མུན་ནག་ཁྲོད་དུ་སྦར་ཉུལ་རྒྱག་འགོ་བརྩམས། ཁོས་དལ་བུར་གོམ་པ་རེ་རེ་སྤོ་
བཞིན་ཐག་རིང་གི་ཐག་རིང་ན་རབ་རིབ་ཏུ་འཕྲོ་བའི་འོད་སྣང་གི་ཕྱོགས་སུ་
ཕྱིན།
ཁོ་ཇི་ཙམ་ཇེ་ཉེ་རུ་ཕྱིན་པ་དེ་ཙམ་གྱིས་འོད་སྣང་དེ་ཇེ་ཆེར་གྱུར་པ་
དང་། ཕྱིན་ཕྱིན་པའི་མཐར་འོད་སྣང་དེའི་སར་འབྱོར། ཁོ་དེར་འབྱོར་དུས་ཅི་
ཞིག་མཐོང་བ་རེད་དམ། ངས་ཁྱོད་ལ་ཚོད་དཔག་སྟོང་ཙམ་བྱེད་དུ་འཇུགདེར་
ཅོག་ཙེ་ཆུང་ཆུང་ཞིག་བརྒྱབས་འདུག་པ་དང༌། དེའི་ཐོག་ཏུ་ཤེལ་བུམ་ལྗང་ཁུ་
ཞིག་གི་ནང་དུ་བཙུགས་པའི་ཡཱང་ལ་མེ་བསྒྲོན་པ་ཞིག་བཞག་འདུག ཅོག་ཙེའི་
འགྲམ་དུ་བགྲེས་སོང་ཆུང་ཆུང་ཞིག་བསྡད་པ་དང་། ཁོས་ཉ་གསོན་པོ་འགའ་ཟ་
བཞིན་འདུགཉ་དེ་དག་གསོན་ཤུགས་ཤིན་ཏུ་ཆེ་བས། ཐ་ན་ཁོས་ཟ་བཞིན་པའི་
སྐབས་སུའང་མཚམས་རེར་ཁོའི་ཁ་ནང་ནས་ཕྱིར་མཆོང་འོང༌།
དེ་མཐོང་དུས་ཕེ་ནོ་ཁོ་ལ་བསམ་ཡུལ་ལས་འདས་པའི་དགའ་སྤྲོ་དཔག་
མེད་ཅིག་སྐྱེས་ཏེ་ཧ་ལམ་དགའ་སྣང་གིས་བརྒྱལ་གྲབས་བྱས། ཁོ་ལ་དགོད་
འདོད་སྐྱེས་ལ་ངུ་འདོད་ཀྱང་སྐྱེས། ཁོ་ལ་ལབ་འདོད་པ་ཁྲི་སྟོང་མང་པོ་ཡོད་
རུང་། ངག་ལྡབ་ལྡིབ་ཀྱིས་ཚིག་འབྲུ་དམ་དུམ་འགའ་ལས་བརྗོད་མ་ཐུབ།མཇུག་
མཐར་ཁོས་དགའ་སྤྲོའི་འབོད་སྒྲ་སྒྲོག་ཐུབ་པ་བྱུང་བ་དང༌། ལག་ཟུང་རྒྱ་ཆེར་
བརྐྱངས་ནས་བགྲེས་སོང་ཆུང་ཆུང་དེའི་སྐེ་རུ་འཐམས་ཏེ་འདི་ལྟར་བརྗོད་འགོ་
བརྩམས།
“ཨ་ཙི། ངའི་བརྩེ་བའི་ཨ་ཕ། ངས་ཁྱེད་གཞི་ནས་རྙེད་སོང་།ངས་ཁྱེད་ཡང་
བསྐྱར་གཏན་ནས་སྐྱུར་མི་སྲིད།གཏན་ནས་མི་སྲིད།གཏན་ནས་མི་སྲིད།”
“འདི་དངོས་བདེན་རེད་དམ། ཁྱོད་རང་དངོས་གནས་ངའི་བརྩེ་བའི་ཕེ་ནོ་
ཁོ་ཡིན་ནམ།”བགྲེས་སོང་ཆུང་ཆུང་དེས་སོ་སོའི་མིག་ཟུང་འཕུར་བཞིན་བརྗོད།
“ཡིན། ཡིན།·ང་ཕེ་ནོ་ཁོ་ཡིན། དངོས་འབྲེལ་ཕེ་ནོ་ཁོ་ཡིན། ཁྱེད་ཀྱིས་ང་
ཡོངས་སུ་གུ་ཡངས་བཏང་བ་རེད། ཨེ་རེད། ཨ་ཙི། ངའི་བརྩེ་བའི་ཨ་ཕ། ཁྱེད་ཅི་
འདྲའི་ཡག་པ་ལ་ཨང༌། དེ་ལས་ལྡོག་སྟེ་ང་ལ་བསམ་བློ་བཏང་ན། ཨ་ཙི། ཡིན་
ན་ཡང་། ངའི་མགོ་ཐོག་ཏུ་རྒྱུན་མི་ཆད་པའི་ཆག་སྒོ་ཅི་འདྲའི་མང་པོ་བྱུང་བ་
ཁྱེད་ཀྱིས་ཤེས་ན་ཅི་མ་རུང་ཨང་། ང་ལ་བྱུང་བ་དེ་དག་ཐམས་ཅད་ཁྱེད་ཀྱིས་
ཤེས་ཡོད་ན་ཅི་མ་རུང་ཨང་། ཁྱེད་ཀྱིས་འདི་ཁོ་ན་ལ་བསམ་བློ་ཐོངས་དང། ང་
རང་སློབ་གྲྭར་འགྲོ་བའི་ཆེད་དུ་ཉམ་ཐག་པའི་ཨ་ཕ་ཁྱེད་ཀྱིས་སོ་སོའི་སྟོད་
ཐུང་བཙོངས་ནས་ང་ལ་དག་ཆའི་དེབ་ཉོ་བའི་ཉིན་དེར། ང་རང་བྲོས་ནས་ཨ་
ལད་པད་ཀོ་ཡི་ལྟད་མོ་བལྟ་བར་ཕྱིན་པ་ཡིན། འཁྲབ་སྟོན་མཁན་དེས་ང་རང་
མེ་ནང་དུ་འཕངས་ནས་ཁོའི་ལུག་ཤ་སྲེག་བྱེད་དུ་བཀོལ་འདོད་བྱས། ཁོ་ནི་
རྗེས་སུ་ཁྱེད་ལ་སྟེར་རྒྱུའི་གསེར་རྡོག་ལྔ་སྦྱིན་མཁན་དེ་རེད། ཡིན་ན་ཡང་། ང་
ཝ་མོ་དང་ཞི་མི་གཉིས་ལ་ཐུག་པ་དང་། ཁོ་གཉིས་ཀྱིས་ང་རང་སྡིག་སྲིན་དམར་
པོའི་འགྲུལ་ཁང་དུ་ཁྲིད་སོང་། འགྲུལ་ཁང་དེའི་ནང་ཁོ་གཉིས་ཀྱིས་སྤྱང་ཀི་ལྟར་
ཁ་ཟ་་ཟོས་སོང་བ་དང༌། མཚན་དཀྱིལ་དུ་ང་རང་གཅིག་པུར་ཕྱིན་པ་ཡིན། དེ་
ནས་ང་ལ་མི་གསོད་ལག་དམར་གཉིས་ཐུག་པ་དང༌། ཁོ་གཉིས་ཀྱིས་ངའི་རྗེས་
དེད་བྱུང༌། ང་རང་རྒྱང་དུ་བྲོས་པ་དང་ཁོ་གཉིས་ཀྱིས་རྗེས་འདེད་བཏང་
བྱུང་། ང་རང་བྲོས་པ་ཡིན། ཁོ་གཉིས་ཀྱིས་མུ་མཐུད་རྗེས་འདེད་བཏང་བྱུང༌། ཁོ་
གཉིས་ཀྱིས་ང་རང་བེ་དོའི་སྡོང་རྒན་ཞིག་གི་ཡལ་གའི་ཐོག་ཏུ་མ་བཏགས་བར་
དུ་ང་བྲོས་པ་ཡིན། དེ་ནས་སྐྲ་ལོ་སྔོན་པོ་ཅན་གྱི་བྱིས་པ་སྙིང་རྗེ་བོ་དེས་ཤིང་རྟ་
ཆུང་ཆུང་ཞིག་བཏང་ནས་ང་ཁུར་བ་དང་། སྨན་པ་ཚོས་ང་མཐོང་མ་ཐག་ལམ་
སེང‘གལ་སྲིད་ཁོ་ཤི་མེད་པ་ཡིན་ན། ཁོ་གསོན་པའི་རྟགས་རེད”ཅེས་བཤད་པ་
དང༌། དེ་ནས་ངས་རྫུན་ཞིག་ལབ་དགོས་ཁེལ་བས། ངའི་སྣ་རིང་ནས་རིང་དུ་སྐྱེ་
འགོ་བརྩམས་ཏེ་ཁང་པའི་སྒོ་ནས་མི་ཐར་བར་གྱུར། རྒྱུ་མཚན་དེ་ལ་བརྟེན་ནས་
ང་རང་ཝ་མོ་དང་ཞི་མི་ལྷན་དུ་གསེར་རྡོག་བཞི་སྦ་རུ་ཕྱིན་པ་ཡིན། ངས་གསེར་
རྡོག་གཅིག་འགྲུལ་ཁང་དུ་བཏང་ཚར་བ་རེད། དེ་ནས་ནེ་ཙོ་དགོད་འགོ་
བརྩམས་པ་དང་། ང་ལ་གསེར་རྡོག་ཉིས་སྟོང་འཐོབ་རྒྱུའི་ཚབ་ཏུ་གསེར་རྡོག་
གཅིག་ཀྱང་ལྷག་མི་འདུགརྒྱུ་མཚན་དེ་ལ་བརྟེན་ནས་ཁྲིམས་དཔོན་གྱིས་ང་རང་
ཇག་པས་བཅོམ་པའི་གནས་ཚུལ་ཐོས་མ་ཐག ང་རང་བཙོན་དུ་བཙུད་དེ་ཇག་
པ་རྣམས་སེམས་དགའ་བ་བྱས་སོང་།དེ་ནས་ང་ཕྱིར་ཡོང་བའི་སྐབས།ངས་ཞིང་
ཁའི་ནང་ཟ་སྙིང་འདོད་པའི་རྒུན་འབྲུམ་ཚོམ་བུ་ལེགས་པོ་ཞིག་མཐོང་བ་དང༌།
ང་རང་རྙི་ནང་དུ་ཚུད་བྱུང་། ཞིང་པ་དེས་ངའི་སྐེ་ལ་ཁྱིའི་སྐོར་ཐག་བསྐོན་ནས་
ང་རང་བྱ་གསོ་ར་བ་སྲུང་མཁན་དུ་བཞག་བྱུང་བ་དང་། ང་ལ་ཉེས་པ་མེད་པ་
ངོས་ལེན་བྱས་ནས་འགྲོ་རུ་བཅུག་བྱུང༌། དེའི་རྗེས་དུག་སྦྲུལ་དུ་བའི་རྔ་མ་ཅན་
དེ་དགོད་འགོ་བརྩམས་ནས་བྲང་གི་ཁྲག་རྩ་ཆད་སོང་། དེར་བརྟེན་ང་རང་ཕྱིར་
བྱིས་པ་སྙིང་རྗེ་བོའི་ཁང་པར་ལོག་པ་ན་མོ་ཤི་ཚར་འདུག ཕུག་རོན་གྱིས་ང་ངུ་
བཞིན་ཡོད་པ་མཐོང་ནས་ང་ལ‘ངས་ཁྱོད་ཀྱི་ཨ་ཕས་ཁྱོད་འཚོལ་དུ་འགྲོ་ཆེད་
གྲུ་ཆུང་ཞིག་བཟོ་བཞིན་ཡོད་པ་མཐོང་བྱུང་ཟེར། ངས་ཁོ་ལ“ཨ་ཙི། ང་ལ་གཤོག་
པ་ཡོད་ན་ཅི་མ་རུང’ཞེས་བཤད་པ་དང་། ཁོས་ང་ལ“ཁྱོད་རང་གི་ཨ་ཕའི་སར་
འགྲོ་འདོད་དམ’ཟེར། ངས‘ལོས་འགྲོ་འདོད། འོན་ཀྱང་། སུ་ཞིག་གིས་ང་ཁོང་
གི་སར་འཁྲིད་དམ’ཞེས་བཤད་པར། ཁོས‘ངས་ཁྱོད་འཁྲིད་དགོས’ཟེར། ངས་
ཁོ་ལ’ཇི་ལྟར?’ཞེས་དྲིས་པར་ཁོས‘ངའི་རྒྱབ་ཏུ་ཞོན’ཟེར། དེ་བས་ངེད་གཉིས་
མཚན་ཧྲིལ་པོར་འཕུར་བ་དང་། དེ་ནས་ཞོགས་པ་དེར་རྒྱ་མཚོའི་ཕྱོགས་སུ་ཅེར་
བའི་ཉ་པ་རྣམས་ཀྱིས་ང་ལ‘“གྲུའི་ནང་བསྡད་པའི་མི་ཉམ་ཐག་དེ་མཚོ་ནང་དུ་
བྱིང་གྲབས་འདུག’ཅེས་སྨྲས་བྱུང་། ངས་ཐག་རིང་ནས་ཀྱང་ལམ་སེང་ཁྱེད་ངོས་
ཟིན་བྱུང་། ངའི་སེམས་ཀྱིས་ཁྱེད་ཡིན་པ་ཚོར་བྱུང་བ་དང་། ངས་ཁྱེད་ཚུར་སྐམ་
སར་ལོག་དགོས་པའི་བརྡ་བསྟན་པ་ཡིན།”
“ངས་ཀྱང་ཁྱོད་ངོས་ཟིན་བྱུང་།”ཇི་ཕེ་ཐོས་བཤད། “ང་ཕྱིར་མཚོ་ངོགས་སུ་
ལོག་དགོས་སྙམ།འོན་ཀྱང་། ང་ལ་བྱ་ཐབས་ཅི་ཞིག་ཡོད།མཚོ་ཆེ་ཞིང་རྦ་རླབས་
དྲག་པོས་ངའི་གྲུ་ཁ་སྦུབ་ཏུ་བསློགས་སོང༌། དེ་ནས་ཉེ་འཁོར་དུ་ཡོད་པའི་ཁྱི་
ཉ་ཡིས་ང་རང་ཆུ་ནང་དུ་ལྷུང་བ་མཐོང་ནས་ངའི་ཐད་དུ་ཡོང་བ་དང་། ཁོས་ལྕེ་
ཕྱིར་བསྣར་ནས་ང་བཟུང་སྟེ་ཀུ་ཤུའི་བག་ལེབ་ཅིག་ལྟར་མིད་སོང་།”
“ཁྱེད་རང་འདིར་ཚུད་ནས་དུས་ཡུན་ཇི་ཙམ་སོང་ངམ།”ཕེ་ནོ་ཁོ་ཡིས་དྲིས།
“ཉིན་དེ་ནས་བཟུང་རེད། ཏན་ཏན་ལོ་གཉིས་མ་ཟིན་ཙམ་ཕྱིན་ཡོད། བརྩེ་
བའི་ཕེ་ནོ་ཁོ།ལོ་གཉིས་དེ་ང་ལ་དུས་རབས་གཉིས་ཡིན་པའི་ཚོར་སྣང་བྱུང་།”
“ཁྱེད་ཇི་ལྟར་འཚོ་ཐུབ་པ་བྱུང་ངམ། ཁྱེད་ཀྱིས་ཡཱང་ལ་གང་ནས་རག་བྱུང༌།
ད་རུང་མེ་སྒྲོན་བྱེད་ཀྱི་ཙག་སྒྲ་གང་ནས་རག་བྱུང༌། སུ་ཞིག་གིས་འདི་དག་ཁྱེད་
ལ་བྱིན་སོང་ངམ།”
“དྲི་བ་འདྲི་མཚམས་ཞོག་ཅིགངས་ཁྱོད་ལ་ཡོད་ཚད་བརྗོད་ཆོགད་ནི་ཁྱོད་
ཀྱིས་ཤེས་དགོས་པ་ཞིག་ལ། ངའི་གྲུ་ཁ་སྦུབ་སློག་བྱེད་ཀྱི་དྲག་རླུང་དེའི་ཁྲོད་དུ་
ཚོང་པའི་གྲུ་ཆེན་ཞིག་ཀྱང་བྱིང་སོང༌། གྲུ་པ་རྣམས་བསྐྱབས་སོང་རུང་གྲུ་ཆེན་
དེ་མཚོ་ཡི་གཏིང་དུ་བྱིང་། ཉིན་དེར་ཁྱི་ཉ་ཤིན་ཏུ་ལྟོགས་འདུག་པས། ཁོས་ང་
ཁྱུར་མིད་བཏང་རྗེས་གྲུ་ཆེན་དེའང་ཁྱུར་མིད་བཏང་བྱུང་།”
“ཇི་ལྟར་བྱས་ནས?”
“ཁོས་གྲུ་ཆེན་ཧྲིལ་པོ་ཁམ་གང་གིས་ཁྱུར་མིད་བཏང་བ་དང་། དེ་ནས་ཁོས་
སོ་སོའི་སོ་གསེང་དུ་ཉ་རུས་ལྟར་འཛུལ་བའི་གྲུ་གཡོར་གཅིག་པུ་ཁ་ནང་ནས་
མར་གཡུགས་སོང་། སྟབས་ལེགས་པ་ཞིག་ལ། གྲུ་ཆེན་དེའི་ནང་ལྕགས་ཀྲིན་ནང་
བླུགས་པའི་ཤ་དང་། ཏན་ཤིང་། རྒུན་ཆང་ཤེལ་དམ། ཤིང་ཏོག་སྐམ་པོ། ཕྱུར་བ།
འཚིག་ཇ། ཀ་ར། ཡཱང་ལ། ཙག་སྒྲ་སྒམ་ཆུང་བཅས་ཀྱིས་གང་འདུག སྟེས་དབང་
གི་ཡོ་བྱད་འདི་དག་ལ་བརྟེན་ནས་ང་རང་ལོ་གཉིས་ལ་འཚོ་ཐུབ་པ་བྱུང་། ཡིན་
ན་ཡང་། ད་ནི་ངའི་ཐོན་ཁུངས་ཡོངས་སུ་རྫོགས་པའི་དུས་ལ་བསླེབས་ཡོད།
མཛོད་ཁང་ནང་དུ་ཅི་ཡང་ལྷག་མེད་པ་དང༌། ཁྱོད་ཀྱི་མདུན་དུ་འབར་བཞིན་
པའི་ཡཱང་ལ་འདི་ཆེས་མཐའ་མ་དེ་རེད།”
“དེའི་རྗེས་ཅི་བྱེད་དགོས་སམ།”
“བརྩེ་བའི་བུ་ཆུང་།དེའི་རྗེས་ངེད་གཉིས་མུན་ནག་ནང་འདུག་རྒྱུ་རེད།”
“བརྩེ་བའི་ཨ་ཕ། དེ་འདྲ་ཡིན་ན། དུས་ཚོད་འཕྲོ་བརླག་གཏན་ནས་གཏོང་
མི་ཉན། ངེད་གཉིས་ཀྱིས་ངེས་པར་དུ་འབྲོ་རྒྱུའི་ཐོག་ལ་བསམ་བློ་གཏོང་དགོས།”
ཕེ་ནོ་ཁོ་ཡིས་སྨྲས།
“འབྲོ་རྒྱུའི་སྐོར་ཨེ།ཇི་ལྟར?”
“ངེད་གཉིས་ཀྱིས་ངེས་པར་དུ་ཁྱི་ཉའི་ཁ་ནང་ནས་འབྲོ་ཐབས་བྱེད་དགོས།
ངེད་གཉིས་མཚོ་ནང་དུ་མཆོངས་ནས་རྒྱང་རིང་དུ་རྐྱལ་དགོས།”
“བརྩེ་བའི་ཕེ་ནོ་ཁོ། ཁྱོད་ཀྱིས་སྐད་ཆ་ཡག་པོ་བཤད་སོང༌། ཡིན་ན་ཡང༌།
ངས་ཆུ་རྐྱལ་སྟངས་མི་ཤེས།”
“དེར་སྐྱོན་ཅི་ཡོད། ང་རང་ཆུ་རྐྱལ་མཁས་པ་ཞིག་ཡིན། ཁྱེད་ངའི་ཕྲག་
མགོར་འབྱོར་དང་ངས་ཁྱེད་བདེ་བར་མཚོ་ངོགས་སུ་ཁུར་ཆོག”
“ངའི་བུ་ཆུང་། དེ་ཚང་མ་འཁྲུལ་སྣང་རེད། འདོམ་ཕྱེད་ཙམ་ལས་མེད་པའི་
ཨ་ལད་པད་ཀོ་ཁྱོད་ལྟ་བུ་ཞིག་ལ་ང་ཕྲག་མགོར་བཞག་སྟེ་རྐྱལ་རྒྱག་པའི་ནུས་
ཤུགས་ཤིག་ཡོད་སྲིད་བསམ་གྱི་འདུག་གམ།” ཇི་ཕེ་ཐོ་ཡིས་མགོ་བོ་གཡུག་
བཞིན་ཉམ་ཐག་པའི་འཛུམ་ཞིག་བསྟན་ནས་བཤད།
“ཁྱེད་ཀྱིས་ཚོད་ལྟ་ཞིག་བྱོས་དང་ཤེས་རྒྱུ་རེད།”
ཕེ་ནོ་ཁོས་ཡང་བསྐྱར་ཚིག་གཅིག་ཀྱང་མ་བཤད་པར་ཡཱང་ལ་ལག་ཏུ་
བླངས་པ་དང༌། ལམ་ལ་འོད་སྣང་གསལ་ཆེད་མདུན་དུ་ཕྱིན་ནས་ཨ་ཕ་ལ་
བརྗོད་པ།
“ངའི་རྗེས་སུ་ཤོགཞེད་སྣང་མ་བྱེད།”
ཁོ་གཉིས་དུས་ཚོད་གང་འཚམ་ཞིག་ལ་རྐང་ཐང་དུ་ཕྱིན་པ་དང༌། ཁྱི་ཉ་
ཡི་ལུས་ཕུང་དང་ཕོ་བ་བརྒལ། ཡིན་ན་ཡང༌། ཁོ་གཉིས་བདུད་འདྲེ་དེའི་མིད་
པའི་མཚམས་སུ་འབྱོར་དུས། འགྲོ་མཚམས་བཞག་སྟེ་གཡས་གཡོན་ལ་ཞིབ་
ལྟ་ལེགས་པོ་ཞིག་བྱས་ནས་འབྲོ་བའི་དུས་སྐབས་བཟང་ཤོས་དེར་སྒུག་རྒྱུའི་ཐག་
བཅད།
ད་ནི་ངས་ཁྱོད་ལ་ཅིས་ཀྱང་བརྗོད་དགོས་པ་གཅིག་ནི། ཁྱི་ཉ་དེ་ཤིན་ཏུ་
རྒས་ནས་དབུགས་འཚང་བ་དང༌། སྙིང་གི་འཕར་ལྡིང་མི་སྙོམས་པའི་ན་ཚས་
མནར་བས། ཁོ་ཁ་གདངས་ནས་གཉིད་ཉལ་དགོས་ཀྱི་ཡོད་པ་དེ་ཡིན། དེར་
བརྟེན་ཕེ་ནོ་ཁོས་མིད་པའི་མཚམས་ནས་ཡར་བལྟས་པ་ན།ཁོས་ཁྱི་ཉ་ཡི་རྒྱ་ཆེར་
གདངས་པའི་ཁ་ཡི་ཕར་ཕྱོགས་སུ་སྐར་མ་འོད་ཆེམ་ཆེམ་འཕྲོ་བའི་ནམ་མཁའི་
ཆ་ཤས་ཆེན་པོ་ཞིག་དང་མཛེས་སྡུག་ལྡན་པའི་ཟླ་འོད་མཐོང་ཐུབ།
ཁོས་ཨ་ཕ་ལ་འཁོར་ནས་ཤུབ་ཤུབ་ཏུ་སྨྲས་པ།
“ད་ནི་འབྲོ་བའི་དུས་ལ་བསླེབས་སོང་། ཁྱི་ཉ་ཕྱི་བ་ལྟར་གཉིད་འདུག་པ་མ་
ཟད། རྒྱ་མཚོ་ལྷིང་ཞིང་འཇགས་པ་དང༌། ཟླ་འོད་ཉིན་མོ་ལྟར་གསལ་པོ་འདུག
བརྩེ་བའི་ཨ་ཕ། ངའི་རྗེས་སུ་ཤོག་དང་ཅུང་ཙམ་ནས་ངེད་གཉིས་བདེ་འཇགས་
ཀྱི་གནས་སུ་འབྱོར་ངེས་རེད།”
ཁོ་གཉིས་འཕྲལ་མར་མཚོ་བདུད་ཀྱི་མིད་པ་ནས་ཡར་འཛེགས་པ་དང་། ཁ་
ཆེན་པོ་དེའི་ནང་འབྱོར་རྗེས་ག་ལེར་རྐང་རྩེ་བཙུགས་ནས་མར་ལྕེ་ལེའི་སྟེང་དུ་
འབབ་འགོ་བརྩམས།
ཁོ་གཉིས་མཇུག་མཐའི་མཆོང་ལྡིང་མ་བྱས་སྔོན་དུ་ཨ་ལད་པད་ཀོ་ཡིས་ཨ་
ཕ་ལ་སྨྲས་དོན།
ལ་“ཁྱེད་ཀྱིས་ངའི་ཕྲག་མགོར་འབྱར་ནས་ལག་ཟུང་དམ་པོར་ངའི་སྐེ་ལ
འཐམས་ནས་སྡོད་དང་།གཞན་སེམས་ཁྲལ་བྱེད་མི་དགོས།”
ཇི་ཕེ་ཐོ་བུ་ཆུང་གི་ཕྲག་མགོ་ལ་བརྟན་པོར་བསྡད་མ་ཐགཕེ་ནོ་ཁོས་གདེང་
ཚོད་ཆེན་པོའི་ངང་ཆུ་ནང་དུ་མཆོངས་ནས་རྐྱལ་འགོ་བརྩམས། མཚོ་ནི་སྣུམ་
ལྟར་འཇམ་ཞིང་ལྷིང་པའི་ཐོགཟླ་འོད་རབ་ཏུ་གསལ་བ་དང༌།ཁྱི་ཉ་གཉིད་ཤིན་
ཏུ་སྟུག་པོར་ཁུག་པས། བར་མཚམས་མེད་པའི་མེ་སྒྱོགས་ཀྱི་ལྡིར་སྒྲས་ཀྱང་ཁོའི་
གཉིད་དཀྲོག་ཐུབ་མི་སྲིད།།།།

ལེའུ་སོ་དྲུག་པ།

མཇུག་མཐར་ཕེ་ནོ་ཁོ་ཨ་ལད་པད་ཀོ་ནས་བུ་ཆུང་དུ་གྱུར་པ།
ཕེ་ནོ་ཁོས་མགྱོགས་མྱུར་མཚོ་ངོགས་སུ་རྐྱལ་བཞིན་པའི་ཚེ། རང་ཉིད་ཀྱི་ཕྲག་
སྟེང་དུ་འབྱར་བའི་ཨ་ཕ་དྲག་ཏུ་འདར་བཞིན་ཡོད་པ་ཚོར། ཉམ་ཐག་པའི་ཨ་ཕ་
ཡི་རྐང་པ་ཆུ་ནང་དུ་ནུབ་ནས་འདར་ཚད་ན་བ་ལྟར་བྱེད་ཀྱིན་ཡོད།
ཁོ་འཁྱག་ནས་འདར་བ་ཡིན་ནམ་ཡང་ན་ཞེད་ནས་འདར་བ་ཡིན། ཕལ་
ཆེར་གཉིས་ཀ་ཡིན་སྲིད། ཡིན་ན་ཡང༌། ཕེ་ནོ་ཁོ་ཡིས་ཞེད་ནས་ཡིན་སྲིད་
བསམས་ཏེ་ཁོ་ལ་སེམས་གསོ་བྱས་དོན།
“ཨ་ཕ།བློ་ཁོག་ཆེ་ཙམ་བྱོས་དང༌།སྐར་མ་འགའ་ཤས་ནང་ངེད་གཉིས་མཚོ་
ངོགས་སུ་བདེ་བར་འབྱོར་ངེས་རེད།”
“ཡིན་ན་ཡང་། མཚོ་ངོགས་ལེགས་པོ་དེ་གང་ན་འདུག་གམ།” བགྲེས་
སོང་ཆུང་ཆུང་གིས་སྨྲས། ཁོ་ལ་སྔར་ལས་ཀྱང་ལྷག་པའི་འཇིགས་སྣང་སྐྱེས་པ་
དང༌། འཚེམ་བཟོ་བ་ཞིག་གིས་ཁབ་མིག་རྒྱུ་སྐབས་བྱེད་པ་ལྟར་མིག་ཟུང་རིག་
རིག་གིས་བལྟས་ཏེ“ངས་ཕྱོགས་དང་ཕྱོགས་མཚམས་ཀུན་ཏུ་ལྟ་བཞིན་ཡོད་
རུང་།ནམ་མཁའ་དང་མཚོ་མོ་ལས་ཅི་ཡང་མཐོང་གི་མི་འདུག”ཅེས་སྨྲས།
“འོན་ཀྱང་།ངས་མཚོ་ངོགས་མཐོང་ཐུབ་ཀྱི་འདུགཁྱེད་ཀྱིས་ངེས་པར་དུ་ང་
རང་ཞི་མི་དང་འདྲ་བ་དེ་ཤེས་དགོས། ངས་ཉིན་མོ་ལས་མཚན་མོར་ལེགས་པ་
མཐོང་ཐུབ།”ཨ་ལད་པད་ཀོ་ཡིས་བཤད།
ཤ་ཚ་བའི་ཕེ་ནོ་ཁོ་ཡིས་སེམས་ཤུགས་ཆེ་མདོག་བསྟན་མོད། དོན་དངོས་
ཐོག་ཁོ་རང་ཉིད་ཀྱང་སེམས་ཤུགས་ཆག་པའི་འགོ་ཚུགས་བཞིན་ཡོད། ཁོའི་ནུས་
ཤུགས་ཟད་དེ་དབུགས་ཧལ་ཧལ་དུ་འགྱུར་བཞིན་ཡོད། ཁོས་མུ་མཐུད་བཟོད་
བསྲན་བྱེད་མི་ཐུབ་པ་དང་མཚོ་ངོགས་ད་རུང་་ཐག་རིང་ལ་ལ་ཡོད།
ཁོས་དབུགས་རྒྱུན་མ་ཆད་བར་དུ་རྐྱལ་བ་དང་། དེ་ནས་མགོ་ཇི་ཕེ་ཐོ་ལ་
བསྐོར་ནས་ངག་ལྡབ་ལྡིབ་ཀྱིས་ཚིག་དམ་དུམ་དུ་སྨྲས་པ།
“ཨ་ཕ།ང་ལ་རོགས་བྱོས་དང་།ང་འཆི་གྲབས་འདུག”
ཕ་བུ་གཉིས་ཆུ་ནང་དུ་བྱིང་གྲབས་ཡོད་པའི་སྐབས།དབྱངས་འཁྲུག་པའི་སྒྲ་
སྙན་ཞིག་གི་སྒྲ་དང་འདྲ་བའི་སྐད་ཅིག་གིས་འདི་ལྟར་སྨྲས་པ་ཐོས།
“སུ་འཆི་བཞིན་འདུག་གམ།”
“ང་དང་ངའི་ཉམ་ཐག་པའི་ཨ་ཕ་གཉིས།”
“ངས་སྐད་ངོ་ཆོད་སོང་།ཁྱོད་རང་ཕེ་ནོ་ཁོ་མ་རེད་དམ།”
“ཏག་ཏག་ཡིན།ཁྱོད་རང?”
“ང་རང་ཉ་ཆུང་ཐྲོ་ནཱ་ཡིན། ཁྱི་ཉའི་ཁོག་པའི་ནང་འདུག་སྐབས་ཀྱི་བཙོན་
གྲོགས་དེ།”
“ཁྱོད་ཇི་ལྟར་ཐར་ཐུབ་པ་བྱུང་ངམ།”
“ངས་ཁྱོད་ཀྱི་རྗེས་སུ་བསྙེགས་པ་ཡིན། ཁྱོད་ཀྱིས་ལམ་བསྟན་པས་ང་ཁྱོད་
ཀྱི་རྗེས་སུ་བྲོས་ཡོང་བ་ཡིན།”
“ཉ་ཆུང་ཐྲོ་ནཱ། ཁྱོད་དུས་ཐོག་ཏུ་འབྱོར་བྱུང་། ངས་ཁྱེད་ལ་ངེད་གཉིས་ལ་
རོགས་པ་གནང་བའི་ཞུ་བ་བྱེད། དེ་མིན་ངེད་གཉིས་འཆི་རྒྱུ་རེད།”
“དགའ་བཞིན་སྤྲོ་བཞིན་སེམས་གཏིང་ནས་བྱེད་ཆོག ཁྱོད་གཉིས་ཀ་ངའི་
མཇུག་མར་འབྱོར་དང་ལམ་ངས་སྟོན་ཆོག ངས་སྐར་མ་བཞིའི་ནང་ཁྱོད་གཉིས་
མཚོ་ངོགས་སུ་ཁྲིད་ཆོག”
ངས་བརྗོད་མི་དགོས་པ་ལྟར། ཇི་ཕེ་ཐོ་དང་ཕེ་ནོ་ཁོ་གཉིས་ཀྱིས་འཕྲལ་དུ་
དེ་དང་ལེན་བྱས། ཡིན་ན་ཡང་། ཁོ་གཉིས་ཀྱིས་ཉ་ཆུང་ཐྲོ་ནཱ་ཡི་མཇུག་མ་ལ་
འཐམས་པ་ལས་ཁོའི་རྒྱབ་ཏུ་བསྡད་ན་བདེ་བ་ཡོད་ངེས་བསམས་ཏེ་ཁོའི་རྒྱབ་
ཏུ་བསྡད།
མཚོ་ངོགས་སུ་འབྱོར་རྗེས། ཕེ་ནོ་ཁོ་ཐོག་མར་སྐམ་ཐོག་ཏུ་བུད་ནས་ཨ་ཕ་
མར་འབབ་པ་ལ་རོགས་བྱས་པ་དང་། དེ་ནས་ཁོས་ཉ་ཆུང་ཐྲོ་ནཱ་ལ་འཁོར་ནས་
སེམས་ཚོར་དྲག་པོའི་ངང་སྨྲས་དོན།
“ངའི་བརྩེ་བའི་གྲོགས་པོ།ཁྱེད་ཀྱིས་ངའི་ཨ་ཕའི་སྲོག་བསྐྱབས་པ་རེད།ངས་
ཁྱོད་ལ་ཇི་ལྟར་བཀའ་དྲིན་ཆེ་ཞུ་དགོས་མི་ཤེས། ངས་ཁྱོད་ཀྱི་བཀའ་དྲིན་ཟབ་མོ་
ཚོར་བ་མཚོན་སླད།མ་མཐར་ཡང་ཁྱོད་ལ་འོ་ཞིག་སྐྱེལ་དུ་འཇུག་རོགས།”
ཉ་ཆུང་ཐྲོ་ནཱ་ཡིས་མགོ་བོ་ཆུའི་སྟེང་དུ་བཏོན་པ་དང༌། ཕེ་ནོ་ཁོས་པུས་མོ་
ས་ལ་བཙུགས་ནས་བརྩེ་སེམས་ཆེན་པོའི་ངང་ཁོའི་ཁ་ལ་འོ་ཞིག་བསྐྱལ། བྱམས་
སེམས་རང་བཞིན་གྱིས་བརྡོལ་བའི་དུས་སྐབས་འདིར།དེ་ལ་གོམས་པ་མེད་པའི་
ཉ་ཆུང་ཐྲོ་ནཱ་སེམས་འགུལ་ཚད་མེད་ཐེབས་པ་དང་། རང་ཉིད་བྱིས་པ་ལྟར་ངུ་
བ་མཐོང་དུ་འཇུག་རྒྱུར་ངོ་ཚ་བས། ཕྱིར་ཆུ་ནང་དུ་མཆོངས་ནས་མི་སྣང་བར་
གྱུར།
མཚམས་དེར་ཞོགས་པའི་སྐྱ་རེངས་ཤར། ཕེ་ནོ་ཁོ་ཡིས་ལག་པས་ཡར་ལང་
བའི་དབུགས་ཀྱང་ཧ་ལམ་མེད་པའི་ཇི་ཕེ་ཐོ་བསྐྱོར་ནས་སྨྲས་པ།
“བརྩེ་བའི་ཨ་ཕ། ཁྱེད་ངའི་དཔུང་པར་ཁེན་ནས་འགྲོ། ངེད་གཉིས་གྲོག་མ་
ལྟར་ཤིན་ཏུ་དལ་བུར་འགྲོ། དཀའ་ལས་ཁག་དུས། ལམ་གཞོགས་སུ་ངལ་གསོ་
བྱེད་ཆོག”
“ངེད་གཉིས་གང་དུ་འགྲོ་རྒྱུ་ཡིན་ནམ།”ཇི་ཕེ་ཐོ་ཡིས་དྲིས།
“ངེད་གཉིས་བག་ལེབ་ཁམ་གང་དང༌། ཉལ་སའི་རྩྭ་ཕྲན་ཙམ་ཞིག་སྦྱིན་
མཁན་གྱི་གཞིས་ཁང་ངམ་ཁང་ཆུང་ཞིག་འཚོལ་དུ་འགྲོ།”
ཁོ་གཉིས་གོམ་པ་བརྒྱ་ཙམ་ཡང་མ་ཕྱིན་གོང་ལ། མ་རབས་བསྟན་བཤིག་ཆེ་
མདོག་ཁ་བའི་མི་གཉིས་ཀྱིས་ལམ་ཟུར་ན་སློང་མོ་བྱེད་བཞིན་ཡོད་པ་མཐོང་།
ཁོ་གཉིས་ནི་ཝ་མོ་དང་ཞི་མི་གཉིས་རེད། ཡིན་ན་ཡང༌། ཁོ་གཉིས་ཧ་ལམ་
ངོས་ཟིན་མི་ཐུབ་པའི་ཚད་དུ་གྱུར་ཡོད། ཁྱོད་ཀྱིས་ཤེས་སམ། ཞི་མིས་ཡུན་རིང་
ཞར་རྫུ་བཏབ་པའི་དབང་གིས་དངོས་གནས་ཞར་བར་གྱུར་པ་དང་། ཝ་མོ་རྒས་
ནས་རྔོ་ནད་ཕོག་སྟེ་གཞོགས་གཅིག་ཞ་བས་ཐ་ན་རྔ་མའང་ལྷག་མེད། གཡོ་སྒྱུས་
ཚོས་པའི་ཆོམ་རྐུན་དེ་དཀའ་སྡུག་དྲག་པོའི་མུན་དོང་ནང་ལྷུང་སྟབས། གནམ་
ངོ་དྭངས་པའི་ཉིན་ཞིག་ལ་སོ་སོའི་མཛེས་སྡུག་ལྡན་པའི་རྔ་མའང་ཕྱོགས་སྐྱོད་
ཚོང་པ་ཞིག་ལ་འཚོང་དགོས་ཁེལ། ཚོང་པ་དེས་ཁོའི་རྔ་མ་སྦྲང་བུ་དཀྲོག་བྱེད་
དུ་ཉོས་པ་རེད།
“ཨ་ཙི། ཕེ་ནོ་ཁོ། དབུལ་ཞིང་ཉམ་ཐག་པའི་མི་གཉིས་ལ་སྦྱིན་པ་ཕྲན་ཙམ་
ཞིག་གནང་རོགས།”ཝ་མོ་ཡིས་སྐད་བརྒྱབས།
“དབུལ་ཞིང་ཉམ་ཐག་པའི་མི།”ཞི་མི་ཡིས་བཟླས།
“ཁྲམ་པ་གཉིས།ཕར་རྒྱུགས་ཤིགཁྱོད་གཉིས་ཀྱིས་སྔོན་ཆད་ང་ལ་མགོ་སྐོར་
ཐེངས་ཤིག་བཏང་རུང་།ཡང་བསྐྱར་གཏན་ནས་གཏོང་ཐུབ་རྒྱུ་མ་རེད།”ཨ་ལད་
པད་ཀོ་ཡིས་ལན་བཏབ།
“ཕེ་ནོ་ཁོ། ང་ལ་ཡིད་ཆེས་བྱོས་དང་། ད་ལྟ་ངེད་གཉིས་དངོས་གནས་ཉམ་
ཐག་དང་ལས་བསོད་དམན་པོ་ཆགས་ཡོད།”
“གལ་སྲིད་ཁྱོད་གཉིས་སྐྱོ་བོ་ཡིན་ན།སྡུག་གྱོང་རེད། ‘བརྐུས་པའི་དངུལ་ལ་
ཕན་འབྲས་མེད’ཅེས་པའི་དཔེ་དེ་གོ་མ་མྱོང་ངམ། ཁྲམ་པ་གཉིས་ཕར་རྒྱུགས་
ཤིག”
དེ་ལྟར་བཤད་དེ་ཕེ་ནོ་ཁོ་དང་ཇི་ཕེ་ཐོ་གཉིས་བདེ་བར་སོ་སོའི་ལམ་དུ་
ཆས། ཁོ་གཉིས་སླར་ཡང་གོམ་པ་བརྒྱ་ཙམ་སོང་རྗེས། ཞིང་ཁའི་དཀྱིལ་ནས་ཐེན་
པའི་ལམ་བུ་དེའི་སྣེ་ན་རྫ་གཡམ་དང་སོ་ཕག་གི་ཐོག་སོ་ལྡན་པའི་སྤྱིལ་བུ་ཆུང་
ཆུང་ཞིག་ཡོད་པ་མཐོང༌།
ཕེ་ནོ་ཁོས“རྩྭ་ཁང་དེའི་ནང་ཏན་ཏན་མི་ཞིག་ཡོད་ངེས་རེད། ངེད་གཉིས་
ཕྱིན་ནས་སྒོ་རྡུང”ཞེས་བཤད་པ་དང༌།ཁོ་གཉིས་ཕྱིན་ནས་སྒོ་བརྡུངས།
“སུ་ཡིན་ནམ།”ནང་ནས་སྐད་ཕྲ་མོ་ཞིག་གིས་བཤད།
“ངེད་གཉིས་འདུག་སའི་གནས་དང་ཟ་རྒྱུའི་ཟས་མེད་པའི་ཕ་བུ་ཉམ་ཐག་
གཉིས་ཡིན།”ཨ་ལད་པད་ཀོ་ཡིས་ལན་བཏབ།
“ལྡེ་མིག་གཅུས་དང་སྒོ་འབྱེ་ངེས་རེད།”སྔར་གྱི་སྐད་ཕྲ་མོ་དེས་བཤད།
ཕེ་ནོ་ཁོས་ལྡེ་མིག་གཅུས་པ་དང་སྒོ་བྱེ། ཁོ་གཉིས་ནང་དུ་འཛུལ་ནས་ཁང་
པའི་ཕྱོགས་གང་སར་བཙལ་རུང༌། མི་སུ་གཅིག་ཀྱང་མ་རྙེད།
“ཨ་ཙི། ཁང་པའི་བདག་པོ་གང་དུ་ཡོད་དམ།” ཕེ་ནོ་ཁོ་ཤིན་ཏུ་ཡ་མཚན་
ནས་བཤད།
“ང་འདིར་ཡོད།སྒང་འདིར།”
ཕ་བུ་གཉིས་ཀྱིས་ལམ་སེང་ཁང་པའི་ལྕམ་ཁེབས་ལ་ཡར་བལྟས་པ་ན། སྨྲ་
ཤེས་པའི་ཆ་ག་པ་གདུང་མ་ཞིག་གི་སྟེང་དུ་ཡོད་པ་མཐོང་།
“ཨ་ཙི། ངའི་བརྩེ་བའི་ཆ་ག་པ་ཆུང་ཆུང་།” ཕེ་ནོ་ཁོ་ཡིས་གུས་ཞབས་ཀྱིས་
མགོ་བོ་བསྒུར་ནས་བཤད།
“ཨ་ཙི། ད་ལྟ་ཁྱོད་ཀྱིས་ང་ལ‘བརྩེ་བའི་ཆ་ག་པ་ཆུང་ཆུང’ཞེས་འབོད་ཀྱི་
ཡོད་དམ། ཡིན་ན་ཡང་། ཁྱོད་ཀྱིས་ང་ཁྱོད་ཀྱི་ཁང་པའི་ནང་ནས་འཕུད་སླད། ང་
ལ་ཐོ་བའི་ཡུ་བ་འཕངས་པ་དེ་དྲན་སོས་ཀྱི་འདུག་གམ།”
“ཆ་ག་པ། ཁྱེད་རང་བདེན། ཁྱེད་ཀྱིས་ཀྱང་ང་ཕྱིར་ཕུད་ན་ཆོག ངའི་ཐོག་ཏུ་
ཐོ་བའི་ཡུ་བ་འཕངས་ན་འགྲིག འོན་ཀྱང་། ངའི་ཉམ་ཐག་པའི་ཨ་ཕ་ལ་སྙིང་རྗེ་
གནང་རོགས།
“ངས་ཁྱོད་ཕ་བུ་གཉིས་ཀར་སྙིང་རྗེ་བྱེད་ངེས་ཡིན། ཡིན་ན་ཡང་། འཇིག་
རྟེན་འདིར་རང་ཉིད་དམའ་སར་ལྷུང་བའི་སྐབས་སུ་གཞན་གྱི་རོགས་རམ་དང་
གུས་བརྩི་འདོད་ན། སོ་སོས་ནུས་པ་དང་ཐུབ་པའི་སྐབས་སུ་ཚང་མར་གུས་བརྩི་
བྱེད་དགོས་པ་སྟོན་ཆེད། ངས་ཁྱོད་ཀྱིས་ང་ལ་ཅི་འདྲའི་སྡུག་པོ་བཏང་བ་དེ་དྲན་
གསོ་གཏོང་འདོད་བྱུང་།”
“ཆ་ག་པ། ཁྱེད་རང་བདེན། ཁྱེད་རང་བདེན། ངས་ཁྱེད་ཀྱིས་གནང་བའི་
བསླབ་བྱ་དེ་སེམས་སུ་འཛིན་ངེས་ཡིན། འོན་ཀྱང༌། ཁྱེད་ཀྱིས་མཛེས་སྡུག་ལྡན་
པའི་སྤྱིལ་བུ་འདི་ཇི་ལྟར་ཉོ་ཐུབ་པ་བྱུང་ངམ།”
“ཁང་ཆུང་འདི་ཁ་སང་མཛེས་སྡུག་ལྡན་པའི་སྤུ་མདོག་སྔོན་པོ་ཅན་གྱི་ར་
ཞིག་གིས་ང་ལ་བྱིན་བྱུང་།”
“དེས་ན་ར་དེ་གང་དུ་ཕྱིན་སོང་ངམ།” ཕེ་ནོ་ཁོ་ལ་ཤེས་འདོད་དྲག་པོ་ཞིག་
སྐྱེས་ནས་དྲིས།
“ངས་མི་ཤེས།”
“ར་དེ་ག་དུས་ཕྱིར་ལོག་གི་རེད་དམ།”
“དེ་ནམ་ཡང་ཕྱིར་ལོག་གི་མ་རེད། ཁ་སང་ར་དེས་ཤ་ཚ་བའི་ཕེ་ནོ་ཁོ།ད་ནི་
ཁོ་ཁྱི་ཉ་ཡིས་ཟོས་ཟིན་པས། ངས་ཁོ་ཡང་བསྐྱར་གཏན་ནས་མཐོང་མི་སྲིད’ཅེས་
འབའ་སྐད་སྒྲོག་བཞིན་རྒྱང་དུ་བུད་སོང༌།”
“དེས་དངོས་གནས་དེ་འདྲ་བརྗོད་སོང་ངམ། དེ་འདྲ་ཡིན་ན་མོ་རེད། དེ་ནི་
བདག་གི་བརྩེ་བའི་ལྷ་མོ་ཆུང་ཆུང་རེད།” ཕེ་ནོ་ཁོ་ཡིས་ཆོ་ངེ་འདེབས་བཞིན་
བཤད།
ཁོས་གང་འཚམ་ངུས་རྗེས་མིག་ཆུ་ཕྱིས་པ་དང༌། རྩྭ་སྐམ་བཏིངས་ཏེ་ཇི་ཕེ་
ཐོ་ལ་ཉལ་ས་བདེ་བོ་ཞིག་བཅས།དེ་ནས་ཁོས་ཆ་ག་པ་ལ་སྐད་ཆ་དྲིས་པ།
“ཆ་ག་པ་ཆུང་ཆུང་། ཉམ་ཐག་པའི་ཨ་ཕའི་ཆེད་དུ་ངས་གང་ནས་འོ་མ་
ཤེལ་ཕོར་གང་རྙེད་ཐུབ་མིན་ཞིག་གསུང་རོགས།”
“འདི་ནས་ཕར་སོང་ན་ཞིང་ཁ་གསུམ་གྱི་མཚམས་སུ་གྷན་གྷོ་ཞེས་པའི་ལྡུམ་
ར་ལྟ་སྐྱོང་བྱེད་མཁན་ཞིག་ཡོད་པ་དང་། ཁོས་བ་ཕྱུགས་གསོ་ཉར་བྱེད་ཀྱི་ཡོད།
ཁོའི་སར་སོང་དང་ཁྱོད་ཀྱིས་འདོད་པའི་འོ་མ་རག་ངེས་རེད།”
ཕེ་ནོ་ཁོ་ཤར་རྒྱག་རྒྱུགས་ནས་གྷན་གྷོ་ཡི་ཁང་པ་ལ་ཕྱིན་པ་ན། ལྡུམ་རྭ་ལྟ་
སྐྱོང་བྱེད་མཁན་དེས་ཁོ་ལ་འདི་ལྟར་དྲིས།
“ཁྱོད་ལ་འོ་མ་ག་ཚོད་དགོས་སམ།”
“ང་ལ་ཤེལ་ཕོར་གང་དགོས།”
“ཤེལ་ཕོར་གང་ལ་སྒོར་ཟུཪ་ལྔ་རེད། ང་ལ་སྒོར་ཟུར་ལྔ་སྤྲོད་ཅིག”
“ང་ལ་སྒོར་ཟུར་གཅིག་ཀྱང་མེད།” ཕེ་ནོ་ཁོ་ལ་ངོ་ཚ་དང་སེམས་སྡུག་ཚད་
མེད་སྐྱེས་ནས་ལན་བྱིན།
“ཨ་ལད་པད་ཀོ། དེ་ཐབས་རྡུགས་རེད། གལ་སྲིད་ཁྱོད་ལ་སྒོར་ཟུར་གཅིག་
ཀྱང་མེད་ན། ང་ལ་འོ་མ་ཐིགས་པ་གཅིག་ཀྱང་མེད།”ལྡུམ་ར་ལྟ་སྐྱོང་མཁན་གྱིས་
ལན་བཏབ།
“ང་ལ་ཅིས་ཀྱང་བཟོད་བསྲན་ཡོད་དགོས།”ཕེ་ནོ་ཁོ་ཡིས་དེ་ལྟར་བཤད་དེ་
ཁ་བསྐོར་ནས་འགྲོ་གྲབས་བྱས།
“ཏོག་ཙམ་སྒུགས་དང་།”གྷན་གྷོ་ཡིས་བཤད།“ངེད་གཉིས་ཀྱིས་གྲོས་བསྡུར་
བྱས་ན་ཆོགཁྱོད་ཀྱིས་ཆུ་འདྲེན་འཕྲུལ་ཆས་སྐོར་རྒྱུ་ཡིན་ནམ།”
“ཆུ་འདྲེན་འཕྲུལ་ཆས་ཟེར་ན་གང་རེད་དམ།”
“དེ་ནི་ཆུ་མཛོད་ནས་ཡར་ཚལ་ཞིང་ལ་ཆུ་འདྲེན་བྱེད་ཀྱི་ཤིང་གི་ཡོ་ཆས་
ཤིག་རེད།”
“ཁྱོད་ཀྱིས་ང་ལ་ཚོད་ལྟ་ཞིག་བྱེད་དུ་བཅུག་ན་ཆོག”
“དེ་འདྲ་ཡིན་ན། གལ་སྲིད་ཁྱོད་ཀྱིས་ཆུ་ཟོམ་བརྒྱ་དྲངས་པ་ཡིན་ན། དེའི་
རིན་དུ་ངས་ཁྱོད་ལ་འོ་མ་ཤེལ་ཕོར་གང་སྦྱིན་ཆོག”
“དེ་འགྲིག”
དེ་ནས་གྷན་གྷོ་ཡིས་ཕེ་ནོ་ཁོ་ལྡུམ་རར་ཁྲིད་དེ་ཆུ་འདྲེན་འཕྲུལ་ཆས་སྐོར་
ཚུལ་བསླབས། ཕེ་ནོ་ཁོ་ཡིས་འཕྲལ་མར་ལས་འགོ་བརྩམས། འོན་ཀྱང༌། ཁོས་ཆུ་
ཟོམ་བརྒྱ་འདྲེན་མ་ཐུབ་སྔོན་ལ་མགོ་ནས་རྐང་མཐིལ་བར་རྔུལ་ཆུས་ཚོས་པར་
གྱུར།ཁོ་སྔོན་ཆད་དེ་འདྲའི་དཀའ་ལས་ཤིག་གཏན་ནས་ཁག་མྱོང་མེད།
“ད་བར་དུ་ཆུ་འདྲེན་པའི་ལས་ཀ་འདི་ངའི་བོང་བུ་ཆུང་ཆུང་ཞིག་གིས་བྱས་
པ་རེད།” ལྡུམ་ར་ལྟ་སྐྱོང་བྱེད་མཁན་དེས་སྨྲས། ཡིན་ན་ཡང་། ད་ནི་ཉམ་ཐག་
པའི་དུད་འགྲོ་དེ་འཆི་བཞིན་འདུག”
“ཁྱེད་ཀྱིས་ང་ཁོ་ལ་ལྟ་རུ་ཁྲིད་ན་ཆོག་གམ།”ཕེ་ནོ་ཁོ་ཡིས་བཤད།
“ལོས་ཆོག”
ཕེ་ནོ་ཁོ་རྟ་རའི་ནང་འཛུལ་བ་ན། ཁོས་མཛེས་སྡུག་ལྡན་པའི་བོང་བུ་ཆུང་
ཆུང་ཞིག་དཀའ་སྡུག་དང་བཀྲེས་སྐོམ་གྱིས་གདུང་ནས་རྩྭ་སྐམ་པོའི་སྟེང་དུ་ནར་
རེར་ལོག་ཡོད་པ་མཐོང་། ཕེ་ནོ་ཁོས་དེ་ལ་ཞིབ་མོར་བལྟས་རྗེས། ཤིན་ཏུ་སེམས་
སྐྱོ་བའི་ངང་ཆིག་ལབ་བརྒྱབས་དོན།
“ངས་བོང་བུ་ཆུང་ཆུང་འདི་ཏན་ཏན་ངོ་ཤེས་ཀྱི་འདུག ཁོའི་ངོ་གདོང་དེ་
ངས་སྔོན་ཆད་མཐོང་མྱོང་འདུག”
ཕེ་ནོ་ཁོ་ཡིས་མགོ་བོ་མར་བོང་བུའི་སྟེང་དུ་བསྒུར་ནས་བོང་སྐད་ཀྱིས“ཁྱོད་
སུ་ཡིན་ནམ”ཞེས་དྲིས། དྲི་བ་དེ་ཐོས་པ་ན། བོང་བུ་ཆུང་ཆུང་དེས་འཆི་ཁའི་མིག་
ཟུང་གདངས་ནས་བོང་སྐད་ལྡབ་ལྡིབ་ཀྱིས་ལན་བཏབ་པ།
“ང—ཡཱང—ལའི་—སྡོང་ཐུར་ཡིན།”
ཁོའི་མིག་ཟུང་སླར་ཡང་ཟུམ་པ་དང་།གཏན་དུ་མེད་པར་གྱུར་ཏོ།།
ཕེ་ནོ་ཁོ་ཡིས“ཨ་ཙི། ·ཤ་ཚ་བའི་ཡཱང་ལའི་སྡོང་ཐུར”ཞེས་སྐད་དམའ་མོས་
བརྗོད་པ་དང༌། རྩྭ་སྐམ་ལག་པ་གང་བླངས་ནས་སོ་སོའི་གདོང་ནས་མར་བཞུར་
བཞིན་པའི་མིག་ཆུ་ཕྱིས།
“ཁྱོད་ཀྱིས་རང་ཉིད་ལ་གྱོང་གུན་སྤུ་ཙམ་མེད་པའི་བོང་བུ་ཞིག་གི་ཆེད་
དུ་སེམས་སྡུག་བྱེད་ཀྱིན་ཡོད་དམ། དེ་འདྲ་ཡིན་ན་རྩ་ཆེའི་སྒོར་མོ་བྱིན་ནས་ཉོ་
མཁན་ང་ཅི་ཞིག་བྱ་དགོས་རེད་དམ།”ལྡུམ་ར་ལྟ་སྐྱོང་བྱེད་མཁན་གྱིས་སྨྲས།
“ངས་ཁྱོད་ལ་བརྗོད་ན། ཁོ་ངའི་གྲོགས་པོ་ཞིག་རེད།”
“ཁྱོད་ཀྱི་གྲོགས་པོ་ཨེ།”
“ངའི་སློབ་གྲོགས་ཤིག་རེད།”
“དེ་ག་འདྲ་བྱས་ནས་རེད།?” གྷན་གྷོ་ཡིས་སྐད་ཤུགས་ཆེན་པོས་གད་མོ་
དགོད་བཞིན་སྐད་བརྒྱབས། “དེ་ག་འདྲ་བྱས་ནས་རེད། ཁྱོད་ཚོ་བོང་བུ་རྣམས་
ལའང་སློབ་གྲོགས་ཤིག་ཡོད་དམ། ཁྱོད་ཀྱིས་སློབ་སྦྱོང་ཅི་འདྲའི་ཡག་པོ་བྱས་
ཡོད་པ་ངའི་སེམས་སུ་འཆར་ཐུབ་ཀྱི་འདུག་ཨང་།”
ཚིག་འདི་དག་གིས་ངོ་ཚ་ཚད་མེད་བསླངས་པའི་ཨ་ལད་པད་ཀོ་ཡིས་ལན་
གང་ཡང་མ་བྱིན།འོན་ཀྱང༌།ཁོས་ཚ་དྲོད་མ་ཡལ་བའི་འོ་མ་ཤེལ་ཕོར་གང་བོ་དེ་
ཁྱེར་ནས་སྤྱིལ་བུ་ལ་ལོག
ཉིན་དེ་ནས་བཟུང་སྟེ་ཟླ་ངོ་ལྔ་ཡི་རིང་ལ། ཁོ་ཉིན་ལྟར་ཞོགས་པའི་སྐྱ་
རེངས་དང་ལྷན་དུ་ཡར་ལངས་པ་དང༌། ཆུ་འདྲེན་དུ་ཕྱིན་ནས་ཤིན་ཏུ་སྐྱོ་བའི་
ཨ་ཕའི་ལུས་པོ་ལ་རབ་ཏུ་མཁོ་བའི་འོ་མ་ཤེལ་ཕོར་གང་རེ་མཁོ་སྒྲུབ་བྱས་
པ་མ་ཟད། དེ་ལ་འདོད་བློ་མ་ཚིམ་པར་དུས་ཚོད་སྟོང་པའི་སྐབས་སུ་རྩྭ་རྒྱུད་
ཀྱིས་གཟེད་མ་དང་སླེ་པོ་བཟོ་སྟངས་ཀྱང་སྦྱངས་པ་དང་། གཟེད་མ་དང་སླེ་
པོ་བཙོང་བའི་སྒོར་མོ་ལ་བརྟེན་ནས་ཉིན་རེའི་འགྲོ་གྲོན་ཚང་མ་གཏོང་ཐུབ་
ཙམ་བྱུང༌། ཁོས་ལས་དོན་གཞན་མང་པོ་ཞིག་ཀྱང་བསྒྲུབས་པའི་ཁྲོད། གནམ་
གཤིས་ལེགས་པའི་སྐབས་སུ་ཨ་ཕ་ཕྱི་ལ་མཁའ་དབུགས་སོས་པ་འབྱིན་རྔུབ་བྱེད་
དུ་འཁྲིད་སའི་འདྲུད་འཐེན་འཁོར་ལོ་སྙིང་རྗེ་བོ་ཞིག་ཀྱང་བཟོས།
ཁོས་སོ་སོའི་ཧུར་བརྩོན་དང་རྣམ་དཔྱོད། ལས་ཀ་བྱེད་པའི་དགའ་སྣང༌།
དཀའ་སྡུག་ལས་རྣམ་པར་རྒྱལ་བའི་ཆོད་སེམས་བཅས་ལ་བརྟེན་ནས་དྲག་སྐྱེད་
མེད་པའི་ཨ་ཕ་ནད་པ་བདེ་བར་སྙོར་སྐྱོང་བྱེད་ཐུབ་པ་མ་ཟད། ཁོ་རང་ཉིད་
ལའང་སྟོད་ཐུང་གསར་པ་ཞིག་ཉོ་བྱེད་ཀྱི་སྒོར་མོ་ལྔའང་གསོག་ཐུབ་པ་བྱུང༌།
ཞོགས་པ་ཞིག་ལ།ཁོས་ཨ་ཕ་ལ“ང་ཉེ་འཁོར་གྱི་ཁྲོམ་ར་ལ་སྟོད་ཐུང་གཅིག་
དང་། ཞྭ་མོ་གཅིག ལྷམ་ཆ་གཅིག་ཉོ་རུ་འགྲོ་རྒྱུ་ཡིན”ཞེས་སྨྲས་པ་དང༌། དེ་ནས་
ཡང་གད་མོ་དགོད་བཞིན“ང་ཚུར་ལོག་དུས། གྱོན་ཆས་ཤིན་ཏུ་ལེགས་པོ་གྱོན་
ཡོད་པས། ཁྱེད་ཀྱིས་ང་རང་སྐུ་ཞབས་རྫིག་པོ་ཞིག་དང་ནོར་ངེས་རེད”ཅེས་
བསྣན།
ཁོ་ཁང་པ་ནས་དོན་རྗེས། དགའ་བ་དང་སྤྲོ་སྣང་ངང་རྒྱུགས་འགོ་ཚུགས།
ཁོས་གློ་བུར་དུ་རང་ཉིད་ཀྱི་མིང་ནས་འབོད་པ་ཐོས་པ་དང་། ཁ་བསྐོར་ནས་
བལྟས་པ་ན། སྨུག་པའི་བུ་མོ་ཆེན་པོ་ཞིག་ཤིང་ཕྲན་གྱི་ར་བ་ནས་ཕྱི་རུ་ནུད་དེ་
ཡོང་བཞིན་པ་མཐོང་།
“ཁྱོད་ཀྱིས་ང་ངོས་ཤེས་ཀྱི་མི་འདུག་གམ།”སྨུག་པའི་བུ་མོ་ཡིས་དྲིས།
“མཐོང་མྱོང་མྱོང་འདྲ་ཞིག་འདུག་ཀྱང་།ཏག་ཏག་ཅིག་ངོས་ཟིན་མ་སོང་།”
“ཁྱོད་ཀྱིས་སྐྲ་ལོ་སྔོན་པོ་ཅན་གྱི་ལྷ་མོ་ཡི་གཡོག་མོ་སྨུག་པའི་བུ་མོ་དེ་དྲན་
སོས་ཀྱི་འདུག་གམ། ཐེངས་གཅིག་ཁྱོད་ནང་ལ་འཛུལ་དུ་འཇུག་ཆེད། ང་རང་
ཐོག་བརྩེགས་བཞི་པ་ནས་མར་བབ་པ་དང་།ཁྱོད་ཀྱིས་སྒོ་ལ་རྡོག་ཐོ་གཞུས་ནས་
རྐང་མགོ་སྒོ་ནང་དུ་འཛེར་བ་དྲན་སོས་ཀྱི་མི་འདུག་གམ།”
“ངས་ཆ་ཚང་དྲན་སོས་ཀྱི་འདུག”ཕེ་ནོ་ཁོ་ཡིས་སྐད་ཤུགས་ཆེན་པོས་སྨྲས།
“མཛེས་སྡུག་ལྡན་པའི་སྨུག་པའི་བུ་མོ། ཁྱོད་ཀྱིས་མགྱོགས་མྱུར་ངའི་ལྷ་མོ་བཟང་
པོ་གང་དུ་ཡོད་མེད་ཤོད་དང༌། ཁོང་གིས་ཅི་ཞིག་གནང་གི་ཡོད་དམ། ཁོང་གིས་
ང་རང་གུ་ཡངས་སུ་བཏང་ཡོད་དམ། ཁོང་གིས་ད་རུང་ཡང་ང་དྲན་གྱི་འདུག་
གམ། ཁོང་གིས་ད་རུང་ཡང་ང་བདེ་བའི་སྨོན་ལམ་འདེབས་ཀྱི་འདུག་གམ། ཁོང་
འདི་ནས་ཐག་རིང་དུ་ཡོད་དམ།ང་ཕྱིན་ནས་མོ་ལ་བལྟས་ན་འགྲིག་གམ།”
དབུགས་ཐེངས་གཅིག་གི་ནང་དུ་དྲིས་པའི་དྲི་བ་མྱུར་མོ་འདི་དག་ཐམས་
ཅད་་ཀྱི་ལན་དུ།སྨུག་པའི་བུ་མོས་དུས་རྒྱུན་ལྟར་དལ་བུར་སྨྲས་པ།
“ངའི་བརྩེ་བའི་ཕེ་ནོ་ཁོ། ཤ་ཚ་བའི་ལྷ་མོ་སྨན་ཁང་གི་ཉལ་ཁྲིའི་སྟེང་དུ་
ཉལ་ཡོད།”
“སྨན་ཁང་དུ་ཨེ།”
“དངོས་བདེན་ཡིན། མོའི་མགོ་ཐོག་ཏུ་ཆག་སྒོ་ཁྲི་སྟོང་མང་པོ་བྱུང་བས། མོ་
ལ་ན་ཚ་ཚབས་ཆེན་ཞིག་ཕོག་པ་མ་ཟད། བག་ལེབ་ཁམ་གང་ཉོ་བྱེད་ཀྱི་སྒོར་
མོའང་མེད།”
“དངོས་གནས་དེ་འདྲ་ཞིག་རེད་དམ། ཀྱེ་ཧུད། ཁྱོད་ཀྱིས་ང་ལ་ཅི་འདྲའི་
སྡུག་བསྔལ་ཞིག་སྟེར་བྱུང་ཨང་། ཨ་ཙི། ཤ་ཚ་བའི་ལྷ་མོ། ཤ་ཚ་བའི་ལྷ་མོ། གལ་
སྲིད་ང་ལ་སྒོར་མོ་ས་ཡ་གཅིག་ཡོད་ན། ང་རྒྱུགས་ནས་སྒོར་མོ་དེ་མོ་ལ་སྦྱིན་ས་
རེད། ཡིན་ན་ཡང་། ང་ལ་སྒོར་ལྔ་ལས་མེད། ཡ། སྒོར་མོ་ལྔ་པོ་འདི་ན་ཡོད། ངས་
སྟོད་ཐུང་གསར་པ་ཞིག་ཉོ་དགོས་བསམས་མོད། སྨུག་པའི་བུ་མོ་ཁྱོད་ཀྱིས་
འདི་ཁྱེར་ནས་མགྱོགས་མྱུར་ངའི་ལྷ་མོ་བཟང་པོ་ལ་སྦྱིན་ཅིག”
“དེས་ན་ཁྱོད་ཀྱི་སྟོད་ཐུང་གསར་པ?”
“ངའི་སྟོད་ཐུང་གསར་པས་ཅི་ཞིག་བྱ་དགོས་སམ། མོ་ལ་རོགས་བྱེད་ཆེད་
ངས་ལུས་ལ་གྱོན་པའི་རྩྭ་རས་འདི་དག་ཀྱང་འཚོང་ཕོད། སྨུག་པའི་བུ་མོ། ད་
སོང་། མགྱོགས་པོ་གྱིས། ཉི་མ་གཉིས་ཀྱི་རྗེས་སུ་ས་ཆ་འདིར་ལོག་ཤོག་དང༌། དེ་
དུས་ངས་ཁྱོད་ལ་སྒོར་མོ་མང་ཙམ་སྦྱིན་ཐུབ་པའི་རེ་བ་ཡོད། ད་བར་དུ་ངས་ཨ་
ཕ་ལྟ་སྐྱོང་བྱེད་ཆེད་ལས་ཀ་བྱས་པ་ཡིན། དེ་རིང་ནས་བཟུང་ངས་སྔར་ལས་ཆུ་
ཚོད་ལྔ་མང་བ་ལས་ཀ་བྱས་ནས་ཨ་མ་བཟང་པོར་ཡང་ལྟ་སྐྱོང་བྱ་རྒྱུ་ཡིན། སྨུག་
པའི་བུ་མོ།ད་ཕེབས་ཤིགཉིན་གཉིས་ནང་སླར་ཡང་མཇལ་འོང་།”
སྨུག་པའི་བུ་མོ་དེ་དུས་རྒྱུན་གྱི་གོམས་གཤིས་དང་ཡོངས་སུ་ལྡོག་སྟེ་སྤྱི་ཟླ་
བརྒྱད་པའི་ཉི་འོད་ཀྱི་ཚ་གདུག་འོག་ཏུ་ཡོད་པའི་རྩངས་པ་ཁ་རལ་ཞིག་ལྟར་
མགྱོགས་མྱུར་རྒྱུགས་ཕྱིན།
དགོང་མོ་དེར་ཕེ་ནོ་ཁོ་དུས་རྒྱུན་ལྟར་ཆུ་ཚོད་བཅུ་པ་ལ་མ་ཉལ་པར་
མཚན་དཀྱིལ་བར་བསྡད་པ་དང་།སླེ་པོ་བརྒྱད་ཀྱི་ཚབ་ཏུ་བཅུ་དྲུག་བཟོས།
དེ་ནས་ཉལ་ནས་གཉིད་དུ་ཡུར། ཁོ་གཉིད་བཞིན་པའི་ཚེ་ན་ལྷ་མོ་མཐོང་
བའི་སྣང་བ་སྐྱེས། མོས་འཛུམ་དམུལ་དམུལ་དང་ཤ་ཚ་ཚའི་ངང་ཁོ་ལ་འོ་ཞིག་
བསྐྱལ་རྗེས་འདི་ལྟར་སྨྲས།
“ཕེ་ནོ་ཁོ།·དཔེ་ཡག་པོ་བྱས་འདུག ཁྱོད་ཀྱི་སེམས་བཟང་པོ་ལ་བྱ་དགའ་
སྟེར་ཆེད། ངས་ཁྱོད་ཀྱིས་སྔོན་ཆད་བྱས་པ་ཐམས་ཅད་གུ་ཡངས་སུ་གཏོང་གི་
ཡིན། ཕ་མ་ལ་ན་ཚ་དང་དཀའ་སྡུག་འབྱུང་དུས། ཁོ་ཚོར་སེམས་ཁུར་གྱིས་ལྟ་
སྐྱོང་དང་རོགས་རམ་བྱེད་མཁན་གྱི་བྱིས་པ་རྣམས་ཁ་ལ་ཉན་པོ་དང་སྤྱོད་པ་དེ་
ཙམ་མེད་རུང་བསྟོད་ར་དང་བརྩེ་བ་ཆེན་པོ་བྱེད་འོས་པ་ཞིག་རེད།ཁྱོད་ཀྱིས་མ་
འོངས་པར་ཡག་པོ་བྱེད་པའི་འབད་བརྩོན་བྱོས་དང་སྐྱིད་པོ་ཡོང་ངེས་རེད།”
མཚམས་དེར་ཕེ་ནོ་ཁོའི་རྨི་ལམ་གྱི་མཚམས་ཆད་པ་དང༌། ཁོ་གཉིད་ལས་
སད་དེ་མིག་ཟུང་གདངས།
ཡིན་ན་ཡང༌། ཁོ་གཉིད་ལས་སད་དུས་རང་ཉིད་སྔར་ལྟར་ཤིང་གི་ཨ་
ལད་པད་ཀོ་ཞིག་མ་ཡིན་པར། འཛམ་གླིང་ནང་གི་བུ་ཆུང་གཞན་རྣམས་ལྟར་
བུ་ཆུང་ཞིག་ཏུ་གྱུར་ཡོད་པ་རྟོགས་པ་དེར་ཁོ་ཅི་འདྲའི་ཧ་ལས་ཡོད་རྒྱུ་རེད་
ཨང༌། ཁོས་ཉེ་འཁོར་དུ་མིག་ཉུལ་ཞིག་བྱས་པ་ན། རྩྭ་ཡི་སྤྱིལ་བུའི་གྱང་རྣམས་
མི་སྣང་བར་གྱུར་ནས་རང་ཉིད་ཁང་ཆུང་ཡིད་དུ་འོང་བ་ཞིག་གི་ནང་དུ་ཡོད་
པ་མ་ཟད། ཁང་པའི་ནང་གི་ནང་ཆས་རེ་ཟུང་དེ་སྙིང་རྗེ་བོར་བསྒྲིགས་ཡོད་པ་
མཐོང་། ཁོ་ཉལ་ཁྲིའི་སྟེང་ནས་མར་མཆོང་དུས། ཁོའི་ཆེད་དུ་གྱོན་ཆས་ཆ་
ཚང་ཞིག་བཞག་འདུག་པའི་ཐོགཞྭ་མོ་གསར་པ་གཅིག་དང་།ལྷམ་གསར་པ་ཆ་
གཅིག་འདུག་པ་རྣམས་ཁོ་ལ་ཤིན་ཏུ་འཚམ་ཞིང་མཛེས།
ཁོས་གྱོན་ཆས་རྣམས་གྱོན་ཚར་མ་ཐག རང་བཞིན་གྱིས་གློ་ཁུག་ནང་ལག་
པ་བརྒྱབས་ནས་བ་སོའི་མདོག་ཅན་གྱི་དངུལ་ཁུག་ཆུང་ཆུང་ཞིག་མར་བཏོན།
དངུལ་ཁུག་གི་སྟེང་དུ“སྐྲ་ལོ་སྔོན་པོ་ཅན་གྱི་ལྷ་མོས་བརྩེ་བའི་ཕེ་ནོ་ཁོ་ལ་སྒོར་
མོ་ལྔ་བོ་ཕྱིར་སློག་པ་དང་ལྷན་དུ་ཐུགས་རྗེ་ཆེ་ཞུ”ཞེས་པའི་ཡི་གེ་ཞིག་བྲིས་འདུག
ཁོས་དངུལ་ཁུག་གི་ཁ་ཕྱེ་བ་ན། སྒོར་མོ་ལྔ་ཡི་ཚབ་ཏུ་འོད་ཆེམ་ཆེམ་འཕྲོ་བའི་
གསེར་རྡོག་གསར་པ་གསར་རྐྱང་ལྔ་བཅུ་མཐོང་།
དེ་ནས་ཁོ་ཕར་ཕྱིན་ནས་མེ་ལོང་ནང་དུ་བལྟས་པ་དང་། རང་ཉིད་ནི་མི་
གཞན་ཞིག་རེད་བསམས། རྒྱུ་མཚན་ནི། ཁོས་དུས་རྒྱུན་ལྟར་ཤིང་གི་ཨ་ལད་པད་
ཀོ་ཞིག་གི་ལྡོག་གཟུགས་མཐོང་རྒྱུའི་ཚབ་ཏུ། སྐྲ་ལོ་ཁམ་སྨུག་དང་མིག་སྔོན་པོ་
ཅན་གྱི་བུ་ཆུང་ཁམས་དྭངས་སྤྱང་གྲུང་ལྡན་པ་ཞིག་གི་གཟུགས་བརྙན་མཐོང་བ་
དང༌། བུ་ཆུང་དེའི་ངོ་གདོང་ལ་འདས་ལོག་དུས་ཆེན་་ས་པ་ལྟར་དགའ་སྤྲོ
དཔག་མེད་ཀྱིས་ཁེངས་འདུག
ངོ་མཚར་བའི་གནས་ཚུལ་འདི་དག་གཅིག་རྗེས་གཉིས་མཐུད་དུ་ལྷགས་
པའི་ཁྲོད་དུ། ཕེ་ནོ་ཁོ་ཤིན་ཏུ་མགོ་འཐོམས་ནས་རང་ཉིད་དངོས་གནས་གཉིད་
ལས་སད་ཡོད་དང་།ཡང་ན་མིག་གདངས་ནས་རྨི་ལམ་རྨི་བཞིན་པ་ཡིན་བརྗོད་
མི་ཐུབ་པར་གྱུར།
ཁོས་གློ་བུར་དུ“ངའི་ཨ་ཕ་གང་དུ་ཡོད་དམ”ཞེས་བཤད་པ་དང་ཁང་མིག་
གཞུག་མའི་ནང་དུ་འཛུལ་བ་ན།བགྲེས་སོང་ཇི་ཕེ་ཐོ་སྔོན་ཆད་ལྟར་ཧ་ཅང་བདེ་
བདེ་ཐང་ཐང་དང་གསོན་ཤུགས་ཀྱིས་ཕྱུག་ཡོད་པ་མཐོང་བ་མ་ཟད། ཁོས་སྔ་མོ་
ནས་ཤིང་བརྐོ་བའི་ལས་འགོ་བརྩམས་ཟིན། ཁོས་སེམས་ཅན་གྱི་མགོ་དང་། མེ་
ཏོག ལོ་མ་བཅས་ལྷན་དུ་འབྱར་བའི་ཤིང་བརྐོས་ཡིད་དུ་འོང་བ་ཞིག་གི་བཟོ་
བཀོད་འཐེན་བཞིན་འདུག
“བརྩེ་བའི་ཨ་ཕ་ལགས། ངའི་ཤེས་འདོད་སྐོངས་དང་། གློ་བུར་གྱི་འགྱུར་
ལྡོག་འདི་ཇི་ལྟར་བྱུང་བ་རེད་དམ།” ཕེ་ནོ་ཁོ་ཡིས་ལག་ཟུང་ཁོའི་སྐེ་ལ་འཐམས་
ནས་འོ་གྲངས་མེད་སྐྱེལ་བཞིན་སྨྲས།
་ཚོའི་ཁྱིམ་གྱི་གློ་བུར་གྱི་འགྱུར་ལྡོག་འདི་ཐམས་ཅད་ཁྱོད་ཀྱིས་བྱས་པ་
རེད།”ཇི་ཕེ་ཐོ་ཡིས་ལན་བྱིན།
“ངས་ཇི་ལྟར་བྱས་པ་རེད་དམ།”
“དེ་འདི་ལྟར་རེད། སྤྱོད་པ་ངན་པའི་བུ་ཆུང་རྣམས་ཀྱིས་ནོར་འཁྲུལ་ཡོ་
བསྲང་བྱས་ཏེ་བཟང་པོར་འགྱུར་སྐབས། ཁོ་ཚོ་ལ་སོ་སོའི་ཁྱིམ་མི་ཚོར་བདེ་སྐྱིད་
དང་ཚིམ་སྣང་འདྲེན་པའི་ནུས་མཐུ་ཞིག་ཡོད།”
“ཤིང་གི་ཕེ་ནོ་ཁོ་རྙིང་པ་དེ་གང་དུ་གབ་ཡོད་དམ།”
“དེ་ན་ཡོད།” ཇི་ཕེ་ཐོས་ལན་བྱིན་པ་དང་། རྐུབ་སྟེགས་ཤིག་ལ་ཁེན་པའི་
ཨ་ལད་པད་ཀོ་ཆེན་པོ་ཞིག་གི་ཐད་དུ་མཛུབ་མོ་བཙུགས། ཨ་ལད་པད་ཀོ་དེའི་
མགོ་བོ་ཕྱོགས་གཅིག་ཏུ་ཡོ་ནས་འདུག་པ་མ་ཟད། ལག་པ་གཉིས་མར་ལུག་པ་
དང་། རྐང་པ་གཉིས་ཕན་ཚུལ་འཕྲེད་དུ་ཕྱོགས་ནས་ཤིན་ཏུ་གུག་གུག་ཏུ་གྱུར་
འདུག་པས། ཁོ་ད་རུང་ཡང་ཡར་ལངས་ནས་བསྡད་ཡོད་པ་དེ་ངོ་མཚར་བ་
ཞིག་རེད།
ཕེ་ནོ་ཁོ་ཡིས་དེའི་ཕྱོགས་སུ་བསྐོར་ནས་ཞིབ་ལྟ་ཞིག་བྱས་པ་དང་། དེར་
ཡུད་ཙམ་ལ་བལྟས་རྗེས་ཚིམ་སྣང་ཆེན་པོའི་ངང་རང་ཉིད་ལ་འདི་ལྟར་བཤད།
“ང་རང་ཨ་ལད་པད་ཀོ་ཡིན་པའི་སྐབས་ཅི་འདྲའི་གླེན་པ་ཞིག་ཡིན་
ཨང་།ད་ལྟ་ང་རང་གཤིས་སྤྱོད་བཟང་བའི་བུ་ཆུང་ཞིག་ཏུ་གྱུར་པ་འདི་ཅི་འདྲའི་
དགའ་བ་ལ་ཨང༌།།།།”